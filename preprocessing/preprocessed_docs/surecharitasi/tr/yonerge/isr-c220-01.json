{
  "source_path": "surecharitasi/tr/yonerge/isr-c220-01.html",
  "title": "Ders ve Dönem Kayıtları Yönergesi (ISR-C220-01) | Yönerge",
  "lang": "tr",
  "html_lang": "",
  "text": "Yönerge No ISR-C220-01V14 Yürürlük Tarihi 22-09-2004 Güncelleme Tarihi 21-08-2019 İlgili Birim / Sahibi SR / Öğrenci Kaynakları Direktörlüğü Onaylayan MH / Mütevelli Heyeti Amaç Bu yönergenin amacı, Sabancı Üniversitesi öğrencilerinin dönem kayıtları, ders kayıtları, ders ekleme-bırakma, ders tekrarı, ders saydırma ve dersten çekilme işlemlerine ilişkin yönetmelik ve uygulama esaslarını açıklamaktır. Kapsam Bu yönerge, Sabancı Üniversitesi'nde öğrenim gören tüm öğrenciler ile Sabancı Üniversitesi'nin tüm akademik ve idari birimlerini kapsar. İlke Derslere kayıt işleminin kolay, etkin ve doğru bir şekilde gerçekleştirilmesi, dönem kayıtları, ders ekleme-bırakma, ders tekrarı, ders saydırma ve dersten çekilme işlemlerinin zamanında ve doğru yapılabilmesi için öğrenciler ve tüm çalışanların üzerlerine düşen sorumluluğu üstlenmesi esastır. Dayanak Tanımlar / Kısaltmalar Fakülte: Mühendislik ve Doğa Bilimleri Fakültesi, Sanat ve Sosyal Bilimler Fakültesi, Yönetim Bilimleri Fakültesi Enstitü: Fen Bilimleri Enstitüsü, Sosyal Bilimler Enstitüsü, Yönetim Bilimleri Enstitüsü Fakülte / Enstitü Yönetim Kurulu: Fakülte/Enstitü öğretim üyelerinden oluşan, öğrenci kabulü, ders intibakları, eğitim-öğretim ve sınavlar ile ilgili konularda görevli kurul. Information System: Öğrenci ve öğretim üyelerinin Öğrenci Bilgi Sistemi üzerinde bazı işlemleri yapmalarını sağlayan web uygulaması. İsteğe Bağlı Yaz Okulu (Dönemi): Öğrencinin kayıtlı olduğu diploma programının zorunlu bir parçası olmayan, isteyen öğrencilerin kayıt yaptırabileceği, zorunlu Güz ve Bahar dönemleri dışında kalan yaz aylarında uygulanan, en az 7 haftalık isteğe bağlı öğrenim programıdır. Zorunlu Dönem: Programın her bir akademik yılda tamamlanması zorunlu olan dönemleridir (Güz ve Bahar dönemleri). Section: Aynı dersin, farklı zaman, sınıf ve/veya öğretim üyesi tarafından açılan şubeleridir. Bu şekilde açılan her bir şubeye, sistem tarafından, dönem bazında benzersiz olan, CRN (Course Referance Number) numarası atanır. Primary Instructor: Ders notlarının girişi ve bazı özel durumlarda, ilgili derse kayıt izni vermekle sorumlu öğretim üyesi. SÜ: Sabancı Üniversitesi TGD: Temel Geliştirme Direktörlüğü Banka: Akbank DO: Diller Okulu BAGEM: Bireysel ve Akademik Gelişim Merkezi CIP Ofis: Toplumsal Duyarlılık Projeleri Ofisi ELAE: İngilizce Dil Ölçme Sınavı TGY: Temel Geliştirme Yılı BT: Bilgi Teknolojisi Birimi BM: Bilgi Merkezi Birimi ÖK: Öğrenci Kaynakları Birimi SÜ Kredisi: Ulusal Kredi Sistemi çerçevesinde belirlenen Sabancı Üniversitesi Kredisini ifade eder. Kurallar 1. DÖNEM KAYITLARI 1.1. Dönem Kaydı a) SÜ'de tam zamanlı öğrenim gören öğrenciler, isteğe bağlı yaz okulu hariç, her dönem başında, akademik takvimde ilan edilen süreler içinde, ödemekle yükümlü oldukları dönem öğrenim ücretini ödemek ve ardından ders kayıtlarını yapmak suretiyle, dönem kayıtlarını bizzat yapmakla yükümlüdürler. b) Ödemelerini tamamlayan, ancak ders kayıtlarını yapmayan öğrenciler, dönem kayıtlarını yapmış sayılmazlar. c) İlgili dönemde izinli sayılan ya da Üniversite’den ayrılma başvurusu işleme alınan, disiplin suçu nedeniyle dönem uzaklaştırma ya da Üniversite’den çıkartma cezası alan öğrenciler, dönem kayıtlarını yaptıramaz; bu öğrencilerden ders kaydı bulunanların, kayıtlı oldukları dersler düşürülerek, dönem kayıtları iptal edilir. 1.2. Mazeretli Kayıt a) Süresi içinde dönem kayıtlarını yapamayan lisans ve lisansüstü öğrenciler, akademik takvimde ilan edilen ders ekleme-bırakma süresi içinde kayıt yapabilirler. b) Lisans ve lisansüstü öğrencilerin, ders ekleme-bırakma süresi içinde kayıt yapabilmesi için, ödemekle yükümlü oldukları dönem öğrenim ücretlerini ödemeleri ve varsa ders kayıtlarına engel teşkil eden, diğer yükümlülüklerini tamamlamaları gerekir. c) Lisans ve lisansüstü öğrencilerin ders ekleme-bırakma sürecinden sonra dönem kaydı yapması mümkün değildir. Ancak, öğrencinin geçerli bir mazereti olması durumunda, lisans/lisansüstü ders ekleme-bırakma süresi bitiminden itibaren iki haftadan fazla geçmemiş olması koşulu ile öğrencinin başvurusu üzerine, kayıtlı olduğu Fakülte / Enstitü Yönetim Kurulu Kararı ile “mazeretli kayıt” hakkı tanınabilir. d) Süresi içinde dönem kayıtlarını yaptıramayan TGY öğrencilerine, geçerli bir mazeretleri olması ve derslerin başlamasını takip eden 2. haftanın son iş gününe kadar DO’ya başvurmaları halinde, DO Kurulunun olumlu kararı ile “mazeretli kayıt” hakkı tanınabilir. e) Mazeretli kayıt hakkı tanınan lisans, lisansüstü ve TGY öğrencilerinin, bu haktan yararlanabilmesi için, ödemekle yükümlü oldukları dönem öğrenim ücretini ödemeleri ve varsa ders kayıtlarına engel teşkil eden diğer yükümlülüklerini de tamamlayarak, “Geç Kayıt Ücreti” ödemesini yapmaları gerekir. “Geç Kayıt Ücreti” burslu öğrenciler için de uygulanır. Bu şekilde elde edilecek gelirler, Üniversite’nin “Burs Ana Varlık Fonu”na aktarılır. f) Mazeretli kayıt hakkı tanınmayan öğrenciye, yapmış olduğu ödemeler iade edilir. g) Mazeretli kayıt hakkından yararlanacak öğrencilerin, Fakülte / Enstitü Yönetim Kurulu Kararında veya DO Kurulu Kararında belirtilen derslere kayıtları, ÖK tarafından yapılır. 1.3 . Derse Geç Kayıt a) İlgili dönemde ders kaydı bulunan, fakat alabileceği SÜ kredi yükü çerçevesinde devam ettiği ders(ler)e kaydı olmayan lisans/lisansüstü öğrencisi, ders ekleme-bırakma dönemi bittikten sonra ve en geç bir sonraki dönem ders kayıtları başlamadan önce, derse geç kayıt talebini, gerekçesini anlatan bir dilekçeyle, bağlı bulunduğu Fakülte / Enstitü onayına sunar. b) Öğrencinin derse geç kayıt talebi, dilekçenin verildiği tarihi izleyen 1 hafta içinde, Fakülte / Enstitü Yönetim Kurulu tarafından incelenerek karara bağlanır. Alınan kararın uygulama adımları: Fakülte / Enstitü Yönetim Kurulu, öğrencinin ders(ler)e kayıt olamama gerekçesini kabul etmeyerek, öğrencinin geç kayıt yaptırmak istediği her ders için, “Derse Geç Kayıt Ücreti”nin ödenmesi gerektiği kararına varır ise; öncelikle öğrenciye, alınan karar hakkında, Fakülte / Enstitü tarafından bilgi verilir ve öğrenci ödemesini yaptıktan sonra, ders kaydı, ÖK tarafından yapılır. Fakülte / Enstitü Yönetim Kurulu, öğrencinin ders(ler)e kayıt olamama gerekçesini kabul ederek, öğrenciden “Derse Geç Kayıt Ücreti” alınmaması kararı alır ise; bu karar Akademik Kurul onayına sunulur. Akademik Kurul Kararına göre öğrencinin ders kaydı, ÖK tarafından yapılır. Fakülte / Enstitü Yönetim Kurulu, öğrencinin ders(ler)e kayıt olamama gerekçesi incelendiğinde, bazı dersler için madde (a), bazı dersler için ise madde (b) çerçevesinde karar verebilir. Bu işlemlerin, ÖK tarafından takibi yapılarak, ders kaydı, ÖK tarafından yapılır. Fakülte / Enstitü Yönetim Kurulu, mazeretli kayıt süresi içinde yapılan derse geç kayıt değerlendirmelerinde, “Derse Geç Kayıt Ücreti” alınmaksızın derse geç kayıt kararı alabilir. İsteğe bağlı yaz okulu için ders kayıtlarını, en geç ders ekleme-bırakma son gününde de gerçekleştiremeyen lisans/lisansüstü öğrenciler; ders-ekleme bırakma son gününü takip eden ilk iş gününde, kayıt olamama gerekçeleri ile birlikte yazılı olarak başvurmaları mazeretlerinin Fakülte/Enstitü Yönetim Kurulu tarafından uygun görülmesi ve ders kayıt ücretini kendilerine verilen süre içinde ödemeleri halinde, ders kayıtları ÖK tarafından yapılır. 1 .4. Kayıtsız Kalma a) En geç “mazeretli kayıt” sonuna kadar, dönem kaydını yaptırmayan öğrenciler, kayıtsız duruma düşerler. b) Kayıtsız duruma düşen öğrencilerin, kendilerine bildirilen tarihe kadar, Üniversite tarafından sağlanan mal ve teçhizatı iade etmeleri gerekir. c) Kayıtsız duruma düşen öğrenciye, en erken izleyen dönem başında “yeniden kayıt” hakkı tanınabilir. Yeniden kayıt hakkının tanınabilmesi için, öğrencinin, izleyen dönemin derslerinin başlamasından 1 ay önce başvuruda bulunması ve başvurusunun kayıtlı olduğu Fakülte / Enstitü Yönetim Kurulu veya TGY öğrencileri için DO Kurulu tarafından olumlu bulunması ve öğrencinin Üniversite tarafından belirlenen mali yükümlülükleri yerine getirmesi gerekir. Yeniden kayıt hakkı tanınan öğrenci, izleyen dönem başında kaydını yaptırabilir. Bu şekilde kayıt yaptıran öğrencinin, kayıtsız geçirdiği dönem, azami öğrenim süresi hesabına katılır. Azami öğrenim süresi içinde, dört yıl üst üste öğrenim ücreti ödenmemesi ve dönem kayıtlarının yenilenmemesi sebebi ile kayıtsız kalan lisans ve TGY öğrencilerinin, Akademik Kurul kararı ve YÖK onayı ile ilişikleri kesilir. 2. ÜNİVERSİTE’YE KARŞI YÜKÜMLÜLÜKLERİN TAMAMLANMASI 2.1. Dönem Öğrenim Ücreti Ödemeleri a) Öğrenciler, isteğe bağlı yaz okulu hariç, her dönem başında, akademik takvimde ilan edilen süre içinde, ödemekle yükümlü oldukları dönem öğrenim ücretini, Öğrenci Ücretlerinin Belirlenmesi ve Ödemelerin Takibi Yönergesi (ISR-C170-01 ) kapsamında ödemek zorundadırlar. b) Öğrencilerin borç kayıtları ve ödemelerin takibi amacıyla, ders kayıt engelleri ÖK tarafından sistemde oluşturulur. Ödeme yükümlülüklerinin tamamlanmasını takiben, Öğrenci Ücretlerinin Belirlenmesi ve Ödemelerin Takibi Yönergesi (ISR-C170-01 ) kapsamında ders kayıt engelleri kaldırır. 2.2. Üniversite’nin Diğer Birimlerine Karşı Yükümlülükler a) Üniversite’nin birimlerine karşı bazı yükümlülüklerin sağlanmamış olması, öğrencilerin ders kayıtlarını yapmalarına engel teşkil eder. Bu yükümlülükler: diploma programı son bildirimlerinin zamanında yapılmış olması, yeni kabul öğrencilerin kayıt için gerekli bilgi ve belgelerinde eksiklik olmaması, BT tarafından sağlanan dizüstü bilgisayarlarda hasar ödemeleri ve BM'ye olan kitap, DVD gibi ödünç alınan materyallerin gecikme ücreti ödemelerinin zamanında yapılmış olması vb. b) Birimler, öğrencilerin kendi birimlerine karşı yükümlülüklerini takip etmek amacıyla, yükümlülükleri olan öğrencilere, sistem üzerinde “ders kayıt engeli” tanımlar ve yükümlülüğün tamamlanmasını takiben bu engelleri kaldırır. 2.3. Ders Kayıt Engelleri Öğrenciler, Üniversite’ye karşı olan yükümlülüklerine ve bunların neden olduğu ders kayıt engelleri ile ilgili bilgilere, Information System üzerinden ulaşabilirler. Ders kayıtlarının yapılabilmesi için, Üniversite’ye karşı yükümlülüklerin tamamlanarak, ders kayıt engellerinin kaldırılması gerekir. 3. DERS KAYITLARI 3.1. Ders Kayıt Duyuruları ÖK, her dönem ders kayıtları ile ilgili akademik takvim tarihlerini, yönetmelik maddelerini, dikkat edilmesi gereken hususları, sistem üzerinden ders kayıtları için kılavuz bilgilerini ve ilgili dönemde açılan derslere ait programlama ve katalog bilgilerini içeren “Ders Kayıt Duyurusu”nu hazırlayarak iç web'de yayınlar ve duyurunun, ders kayıtları süresince, gerekli güncellemelerle aktif kalmasını sağlar. 3.2. Sistemin Kayıtlara Hazırlanması ve Yönetilmesi a) ÖK, ders kayıtları için gerekli olan tüm işlevsel sistem tanımlamalarından sorumludur: Sistemin ders kayıtlarına açılması ve kapanması, ön koşul / yan koşul gereklerinin sağlanmaması, zaman çakışması, vb. durumlarda ders kayıt hatalarının üretilmesi ve bu hataların, dersin “Primary Instructor”ı tarafından kaldırılabilmesi, ön koşul / yan koşul gerekleri ile ders kayıt kısıtlarının tanımlanması, kayıtların ders yükü ve ders tekrarı gibi kurallar çerçevesinde gerçekleştirilmesi, ders kayıt engeli olan öğrencilerin kayıtlarının engellenmesi, izinli ya da çeşitli nedenlerle Üniversite’den ayrılan öğrencilerin, ders kaydı yapmalarının engellenmesi, ders kayıtlarının ve tüm kayıt hareketlerinin sistemde tutulması vb. b) BT, sistemin ders kayıtları sırasında, hatasız ve olabilecek en yüksek performansta çalışması için gerekli tüm teknik işlerden sorumludur: Sistem yedekleme zamanları ve aralıkları, sistemin yedekleme zamanlarında ders kayıtlarına kapatılması ve uyarı mesajlarının üretilmesi, sisteme alınacak en fazla kişi sayısı ve bunun aşılması durumunda, uyarı mesajlarının üretilmesi vb. konuların işletimi ve bu konular hakkında ilgililerin bilgilendirilmesi. 3.3. Ders Kayıtlarının Yapılması a) Öğrencilerin, ders kayıtlarından önce, kayıt yapmak istedikleri dersleri, Information System üzerinden seçmeleri ve danışmanlarının görüşünü alarak, derslerini kesinleştirmeleri gerekir. b) Öğrenciler, danışmanlarının görüşünü alarak kesinleştirdikleri derslere kayıtlarını, Information System üzerinden bizzat yaparlar. Üniversite’ye karşı yükümlülüklerini tamamlamayan öğrencilerin, ders kaydı yapmalarına izin verilmez. c) Öğrenciler, SÜ yerine, ikili anlaşma çerçevesinde, SÜ ile anlaşması olan diğer yükseköğretim kurumlarından alacakları derslere kayıtlarını, Information System üzerinden bizzat yaparlar. d) TGY öğrencilerinin ders kayıtları, DO'nun verdiği bilgiler dahilinde, ÖK tarafından yapılır. TGY öğrencilerinin ders kayıtlarını Information System üzerinden değiştirmelerine izin verilmez. e) Güz ve Bahar döneminde lisans seviyesine yeni başlamış olan öğrenciler ile devam eden lisans öğrencilerinden, birinci sınıf üniversite derslerini daha önce tamamlayamamış olanların, bu dönemlerde, birinci sınıf üniversite derslerine kayıtları, TGD tarafından verilen bilgiler dahilinde, ÖK tarafından yapılır. Lisans seviyesine yeni başlamış olan öğrencilerin, Güz ve Bahar dönemlerinde kayıtlı oldukları dersleri, ders kayıtları sırasında değiştirmelerine izin verilmez. Bu öğrenciler, kayıtlı oldukları derslerde yapmak istedikleri değişiklikleri, ders ekleme-bırakma süresi içinde yapabilirler. Birinci sınıf üniversite derslerine kayıtlı öğrenciler, bu derslerde section değişikliği yapabilir ancak bu dersleri bırakamazlar. f) Ders kayıtları, öğrencilerin bağlı oldukları yönetmeliklerdeki ders yükü kuralları çerçevesinde gerçekleştirilir; ders yükünün aşılmasına izin verilemez. g) Lisans programlarında, Güz ve Bahar dönemlerinde alınabilecek ders yükü 20 SÜ kredisi, isteğe bağlı yaz okulunda ise 8 SÜ kredisidir. Öğrenim süresinin 6. dönemini tamamlamış olup, başvurduğu dönem itibarıyla isteğe bağlı yaz dönemi dahil, toplam üç dönem içinde ders yükü arttırımı yaparak, kredi ve ders yükü bakımından mezuniyet yükümlülüğünü tamamlayabilecek olan lisans öğrencileri; ders kayıtları sırasında yazılı taleplerini kayıtlı oldukları Fakültelere ileterek, ders yüklerini danışmanlarının görüşü ve Fakülte Yönetim Kurulu Kararı ile Güz ve Bahar dönemlerinde, en fazla 1 ders arttırabilirler; isteğe bağlı yaz okulunda ise yazılı taleplerini kayıtlı oldukları Fakültelere yaparak; danışmanlarının görüşü ve Fakülte Yönetim Kurulu Kararı ile ders yüklerini, 10 SÜ kredisine kadar arttırabilirler. ğ) Lisansüstü programlarda, isteğe bağlı yaz okulunda alınabilecek en fazla ders yükü 9 SÜ kredisidir. h) İsteğe bağlı yaz okulu ders kayıtları, akademik takvimde bildirilen tarihlerde yapılır. İsteğe bağlı yaz okulunda; ders başına ücret ödemesi yapıldığından, önce ders kayıtları, sonra ödemeler yapılır. Ücretlerin belirlenmesi ve ödemelerin yapılması; Öğrenci Ücretlerinin Belirlenmesi ve Ödemelerin Takibi Yönergesi (ISR-C170-01-V08) çerçevesinde yürütülür. Son ödeme gününden sonra ödeme kabul edilmez ve ödemesini yapmayan öğrencilerin ders kayıtları, ÖK tarafından iptal edilir. i) SÜ'ye özel öğrenci olarak ders kayıt başvurusu, Özel Öğrenci Başvuru Ve Kabul Prosedürü (PSR-C120-0106) kapsamında kabul edilen öğrencilerin; dersi veren öğretim üyesi tarafından onaylanan derslere kayıtları, FYK/EYK Kararı ile öğrencinin yükümlü olduğu ödemelerini tamamlamış olması koşuluyla, ÖK tarafından yapılır. Özel öğrencilerin, kayıtlı oldukları dersleri Information System üzerinden değiştirmelerine izin verilmez. j) SÜ'ye değişim anlaşması kapsamında belirli bir dönem için gelen öğrenciler, öğrenim anlaşmalarında belirtilen derslere kayıtlarını, Information System üzerinden bizzat yaparlar. 3.4. Özel Durumlarda Ders Kayıtları “Primary Instructor”, Information System üzerinden, kayıt izni taleplerini 3 iş saati içinde değerlendirerek, uygun bulduklarını onaylar, uygun bulmadığı talepleri ise reddeder. a) Ön Koşul Gereklerinin Sağlanmadığı Durumda Ders Kaydı Ön koşulu bulunan bir dersin alınabilmesi için, daha önceki dönemlerde ön koşul gereklerinin tamamlanmış olması gerekir. Ön koşul gereklerinin daha önceki dönemlerde tamamlanmamış olması durumunda, bazı dersler için, ön koşul derse birlikte kayıt şartı aranabilir. Öğrenci, ön koşul gereklerini sağlamadığı derse kaydını, dersin “Primary Instructor”ı tarafından kayıt isteğinin uygun bulunması ve Information System üzerinden kayıt izni vermesi koşuluyla yapabilir. b) Yan Koşul Gereklerinin Sağlanmadığı Durumda Ders Kaydı Yan koşulu bulunan bir dersin alınabilmesi için, yan koşul olarak belirtilen dersin, söz konusu ders ile birlikte alınması gerekir. Yan koşulu olan bazı dersler için, birlikte alınması şartı, yan koşul dersinin daha önceki dönemlerde tamamlandığı durumlarda aranmayabilir. Öğrenci, yan koşul gereklerini sağlamadığı derse kaydını, ancak dersin “Primary Instructor”ı tarafından kayıt isteğinin uygun bulunması ve Information System üzerinden kayıt izni vermesi koşuluyla yapabilir. c) Zaman Çakışması Durumunda Ders Kaydı Zaman çakışması olması durumunda, derslere kayıt sistem tarafından engellenir. Öğrenci, zaman çakışması olan derslere kaydını, ancak kayıtlı olduğu ve çakışan dersinlerin ikisinin de “Primary Instructor”ları tarafından uygun bulunması ve Information System üzerinden kayıt izni vermeleri koşuluyla yapabilir. d) Özel İzin Gerektiren Derslere Kayıt Bazı derslere kayıt için, dersin öğretim üyesinden “özel izin” gerekir. Öğrenci, bu şekilde açılan derslere kaydını, ancak dersin “Primary Instructor”ı tarafından kayıt isteğinin uygun bulunması ve Information System üzerinden kayıt izni vermesi koşuluyla yapabilir. e) Sınıf Kısıtı Olan Derslere Kayıt Bazı derslere kayıt için, dersin öğretim üyesinden “sınıf kısıtı izni” gerekir. Öğrenci, bu şekilde açılan derslere kaydını, ancak dersin “Primary Instructor”ı tarafından kayıt isteğinin uygun bulunması ve Information System üzerinden kayıt izni vermesi koşuluyla yapabilir. f) Kapasitesi Dolan Derslere Kayıt Kapasite dolması nedeniyle derse kayıt yaptıramayan öğrenci, derse kaydını, ancakkapasite artırımından ya da ek section açılmasından sonra yapabilir. Kapasite artırımı veya ek section açılmasına, dersin bağlı olduğu Fakülte / Enstitü tarafından karar verilir. Kapasite artırımı veya ek section açılması durumunda, ilgili Fakülte / Enstitü tarafından duyuru yapılması gerekmektedir. Kapasitesi artırılan ya da yeni açılan sectionlara kayıt, ders ekleme-bırakma sürecinde yapılır. Ders kayıtları süresince kapasite artışı yapılmaz ve yeni section açılmaz. g) Lisans Öğrencilerinin, Lisansüstü Derslere Kayıtları Lisans üçüncü ve dördüncü sınıf öğrencileri, danışmanlarının görüşünü alarak, en çok 4 lisansüstü derse kayıt yaptırabilirler. Öğrencinin başvurusu üzerine, dersin öğretim üyesi tarafından uygun bulunan dersler, ders kayıtları sona ermeden önce Fakülteye bildirilir. Bildirimde, öğrencinin lisans programına sayılmayacak olan dersler de yer almalıdır; aksi takdirde, alınan tüm lisansüstü dersleri, öğrencinin lisans programına sayılır. Bu derslere kayıtlar, Fakülte Yönetim Kurulu Kararı ile ÖK tarafından yapılır. h) Lisansüstü Öğrencilerin, Lisans Derslerine Kayıtları Lisans öğrenimi sırasında alınmamış olmak şartı ve Enstitü Yönetim Kurulu Kararı ile Tezli yüksek lisans öğrencileri, en çok 2 lisans dersine, tezsiz yüksek lisans öğrencileri ise en çok 3 lisans dersine kayıt yaptırabilirler. Doktora öğrencileri, lisans derslerini mezuniyet yükümlülüklerine saydırmadan alabilirler. Öğrencinin başvurusu üzerine, Enstitü Yönetim Kurulu tarafından uygun bulunan dersler, ders kayıtları sona ermeden ÖK'ya bildirilir. Bu derslere kayıtlar, ÖK tarafından yapılır. i) Lisans CIP 101 Proje Kayıtları CIP 101 dersine kayıtlı öğrenciler, projelerin belirlenmesinden sonra, CIP 101 proje kayıtlarını, Information System üzerinden bizzat yaparlar. j) Lisans ENS 491 Proje Kayıtları Mühendislik ve Doğa Bilimleri Fakültesi öğrencileri, ENS 491 proje dersine kayıtlarını, projelerin belirlenmesinden sonra, Information System üzerinden bizzat yaparlar. k) Lisans Staj Derslerine Kayıtlar Lisans staj derslerine kayıtlar, Lisans Yaz Stajı Yönergesi (IID-C710-01) kapsamında yapılır. l) Engelli Öğrencilerin Ders Kayıtları Engelli öğrencilerin ders kayıtları, başvurmaları halinde, BAGEM desteği ile hazırlayacakları ders programına göre; Fakülte / Enstitü Yönetim Kurulu Kararı ile ÖK tarafından yapılabilir. m) Lisans Öğrencilerinin Tek Derse Kayıtları Mezuniyeti için tek dersi kalmış SÜ lisans öğrencilerinin, ücret indirimi ile tek derse kayıtları, ödemelerin başlamasından en geç 2 hafta önce ÖK’ya başvurmaları halinde, Öğrenci Ücretlerinin Belirlenmesi ve Ödemelerin Takibi Yönergesi (ISR-C170-01 ) çerçevesinde, ÖK tarafından yapılabilir. Bunun için öğrencilerin başvurularını takiben, ders kayıtlarından önce ÖK tarafından, “ders kayıt engeli” tanımlanır. n) TGY TLL 001 Dersine Kayıtlar TGY’den başarılı olduğu halde, TLL 001 dersinden başarısız olan öğrencilerin; bu dersten başarısız oldukları akademik yılın Yaz döneminde açılacak TLL 001 dersine devam ederek başarılı olmaları zorunludur. Yaz döneminde de TLL 001 dersinden başarılı olamayan öğrenciler; takip eden akademik yılın Güz ya da Bahar döneminde, DO Direktörlüğüne, Lisans Öğrencilerinin TLL 001 Dersine Kayıt Başvuru Formu (FSR-C22001-20) ile başvurarak, DO Kurul Kararı doğrultusunda bu dersi alabilirler. Dersin bu şekilde tekrar edilerek, mezuniyete kadar tamamlanması gerekir. 3.5. Ders Ekleme-Bırakma a) Lisans ve lisansüstü öğrenciler, Güz ve Bahar dönemlerinde, derslerin başlamasını izleyen 2. haftanın içinde, isteğe bağlı yaz okulunda ise derslerin başladığı ilk hafta içinde akademik takvimde ilan edilen ders-ekleme bırakma tarihlerinde, danışmanlarının görüşünü alarak Information System üzerinden kayıtlı oldukları derslerde değişiklik ya da yeni ders kaydı yapabilirler. b) Güz ve Bahar dönemlerinde ders ekleme-bırakma süresinden sonra, ders kayıtlarında yapılmak istenen değişiklikler, öğrencinin başvurusu ve geçerli bir mazereti olması koşuluyla, ilgili Fakülte / Enstitü Yönetim Kurulu Kararı ile bu yönergede bahsedilen Mazeretli Kayıt çerçevesinde yapılabilir. Bu şekilde yapılacak değişiklikler ders ekleme-bırakma süresi bitiminden itibaren, iki haftadan fazla geçmemiş olması koşulu ile yapılabilir. Kararda belirtilen ders değişiklikleri, ÖK tarafından yapılır. İsteğe bağlı yaz okulunda, ders ekleme-bırakma tarihlerinden sonra kayıtlarda değişiklik yapılmaz; ancak geçerli bir mazereti nedeniyle ders-ekleme bırakma son gününü takip eden ilk iş gününde, kayıt olamama gerekçeleri ile birlikte yazılı olarak başvuran öğrencilerin mazeretlerinin Fakülte/Enstitü Yönetim Kurulu tarafından uygun görülmesi ve gerekiyorsa ders kayıt ücretini kendilerine verilen süre içinde ödemeleri halinde, ders kayıtlarında ÖK tarafından düzenleme yapılır. 4. DERSTEN ÇEKİLME, DERS TEKRARI ve DERS SAYDIRMA 4.1. Dersten Çekilme a) Ders ekleme-bırakma süresi geçtikten sonra, kayıtlı olunan derslerin bırakılması mümkün değildir. Ancak, Güz ve Bahar dönemlerinde (isteğe bağlı yaz okulu hariç), derslerin başlamasını izleyen 10. haftanın son iş gününe kadar, lisans öğrencilerine, dersi veren öğretim üyesinin ve danışmanının görüşünü ve bir dönemde en çok 2, lisans öğrenimi süresi içinde en çok 6 ders olmak koşulu ile dersten çekilme (vazgeçme) hakkı tanınabilir. Öğrenciye, tekrarlamak zorunda olduğu ve daha önceki dönemlerde çekildiği derslerden çekilme izni verilmez. b) Dersten çekilme isteği onaylanan öğrencinin çekildiği dersin kaydı, ÖK tarafından iptal edilir, ancak bu ders öğrencinin transkriptine “W” notu ile geçer. c) İsteğe bağlı yaz okulunda dersten çekilme yapılamaz. 4.2. Ders Tekrarı a) Lisans öğrencileri, daha önce geçer not aldıkları derslere, notun alındığı dönemi izleyen, en çok 3 dönem (izinli geçirilen dönemler ve Yaz dönemleri hariç) içinde; lisansüstü öğrenciler ise daha önce “C, C+” veya “B-” notu aldıkları derslere, en geç kayıtlı olunan programdaki dersleri tamamlama süresinin sonuna kadar, isteğe bağlı olarak tekrar kayıt olabilirler. b) Lisansüstü öğrencilerin, “S, B, B+, A-” veya “A” notu aldıkları derslere, tekrar kayıt olmalarına izin verilmez. c) Lisans öğrencilerinin, daha önce “F, U, NA” veya “W” notu aldıkları zorunlu dersleri; lisansüstü öğrencilerin ise daha önce “F, U, NA, D, D+” veya “C-” notu aldıkları zorunlu dersleri tekrar almaları gerekir. Bu notların alındığı seçmeli dersler ise tekrar alınabilir ya da Ders Saydırma koşulları kapsamında saydırılabilir. d) Lisans öğrencilerine, birinci sınıfta verilen üniversite derslerinin, dersin açıldığı ilk dönemde alınması gerekir. Birinci sınıf üniversite dersleri dışındaki dersler, herhangi bir dönemde tekrar alınabilir. e) Programın zorunlu derslerinin mezuniyete kadar tekrar edilerek başarılması gerekir. f) Tekrar edilecek ders, seçmeli ya da sonradan programdan çıkartılan ders ise öğrenciler, bu derslerin yerine, danışmanları tarafından tavsiye edilen başka dersleri alarak ders saydırma yapabilirler. g) Kayıtlı olduğu diploma programındaki tüm dersleri başarı ile tamamlamış ve diğer mezuniyet gereklerini yerine getirmiş öğrencilerin, ders tekrarı yapmaları gerekmez. ğ) Tekrarlanan ders, doğrudan, daha önce alınan dersin yerine sayıldığından, bu konuda öğrencilerin ayrıca bir işlem yapması gerekmez. h) Tekrarlanan derslerde, daha önce alınmış olan dersin toplam puanı, genel not ortalaması hesaplarından düşürülür ve en son dersin toplam puanı, genel not ortalaması hesaplamalarına katılır; mezuniyet yükümlülük kontrollerinde de en son not dikkate alınır. Ancak öğrencinin kayıt yaptırdığı tüm dersler transkriptte gösterilir. ı) Diğer üniversitelerden “T” notu ile transfer edilen dersler, ders tekrarı işlemlerinde kullanılamaz. i) Bir dersin SÜ kredisi, Fakülte / Enstitü Yönetim Kurulu tarafından değiştirilirse, öğrencinin aynı dersi tekrarı durumunda, dersin yeni SÜ kredisi not ortalamalarına katılır. 4.3. Ders Saydırma a) Lisans programlarında, farklı kod ile alınan seçmeli dersler ile sonradan programdan çıkartılan dersler yerine alınan dersler için ders saydırma yapılabilir. Zorunlu dersler yerine ders saydırılamaz; zorunlu dersler, diğer derslerin yerine saydırmada kullanılamaz. Ancak, mezuniyet durumunda olan öğrenciler; mezuniyet dönemlerinde, üniversite dersleri dışında almaları gereken dersin SÜ’de açılmaması durumunda, Fakülte Yönetim Kurulu Kararı ile eşdeğerliliği onaylanan dersi, diğer yükseköğretim kurumlarından alarak, “T” notu ile zorunlu dersleri yerine saydırabilirler. b) Lisansüstü programlarda, farklı kod ile alınan seçmeli dersler ile sonradan programdan çıkartılan dersler yerine alınan dersler için ders saydırma yapılabilir. Zorunlu dersler yerine ders saydırılamaz; zorunlu dersler, diğer derslerin yerine saydırmada kullanılamaz. c) Lisans programlarında, “C” veya daha yüksek not alınan dersler ile lisansüstü programlarda, “B” veya daha yüksek not alınan dersler yerine ders saydırılamaz. d) Lisans programlarında, “C-, D+” veya “D” notu alınan bir ders yerine, bu notun alındığı dönemi izleyen en çok üç dönem içinde; “F, U, NA” veya “W” notu alınan bir ders yerine ise bu notun alındığı dönemi izleyen herhangi bir dönemde başka bir ders saydırılabilir. Dönem hesabına izinli bulunulan dönemler ve Yaz dönemleri katılmaz. e) Kayıtlı olunan ders, daha önceki dönemlerde alınan bir başka ders yerine saydırılabilir. Her ikisi de aynı dönem içinde alınan ya da her ikisi de daha önceki dönemlerde alınmış dersler, birbiri yerine saydırılamaz. f) Ders saydırmada, dersler birebir eşlenmiş olmalıdır. Bir dersin karşılığı, yine tek bir ders olabilir. g) Daha önceden alınmış bir dersin tekrarında ya da saydırılmasında kullanılan bir ders, başka bir dersin yerine saydırılamaz. ğ) Not yükseltmek amacıyla, diğer üniversitelerden “T” notu ile transfer edilen dersler yerine, SÜ’de ders alınabilir. Ancak, SÜ’de alınan bir ders yerine, diğer üniversitelerden “T” notu ile transfer edilen bir ders saydırılamaz. h) Ders saydırma talepleri, Güz ve Bahar dönemlerinde derslerin başlamasını takip eden 11. haftanın başı ile dönem sonu sınavlarının son iş günü sonuna kadar iletilebilir. En az 7 haftalık isteğe bağlı Yaz dönemlerinde ise derslerin başlamasını takip eden 5. haftanın başı ile dönem sonu sınavlarının son iş günü sonuna kadar iletilebilir. ı) Ders saydırma işlemleri, daha önce alınmış olan dersin toplam puanının genel not ortalaması hesaplarından düşürülüp, en son dersin toplam puanının bu hesaba katılması suretiyle, kayıtlı bulunulan dönemin genel not ortalaması hesaplanmasında kullanılır; daha önceki dönemlere ait genel not ortalaması ve dönem not ortalaması hesaplarına etki etmez. Ancak öğrencinin kayıt yaptırdığı tüm dersler transkriptte gösterilir. İlgili Prosedürler Ders Ve Dönem Kayıtları Prosedürü (PSR-C220-0101) Dersten Çekilme Prosedürü (PSR-C220-0102) Ders Tekrarı Ve Ders Saydırma Prosedürü (PSR-C220-0103) İlgili Formlar Mazeretli Kayıt Başvuru Formu (FSR-C22001-19) Ders Kayıtlarında Düzenleme Başvurusu Formu (FSR-C22001-14) Lisans Öğrencilerinin Lisansüstü Derslere Kayıt Formu.fsr-c22001-16 Lisans Ders Yükü Arttırımı Başvuru Formu (FSR-C22001-15) İlgili Form Linkleri"
}