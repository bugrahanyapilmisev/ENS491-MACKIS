{
  "source_path": "surecharitasi/tr/yonerge/isr-c620-01.html",
  "title": "Ders Dışı Öğrenci Etkinlikleri Yönergesi (ISR-C620-01) | Yönerge",
  "lang": "tr",
  "html_lang": "",
  "text": "Yönerge No ISR-C620-01-V06 Yürürlük Tarihi 10-02-2000 Güncelleme Tarihi 21-08-2019 İlgili Birim / Sahibi SR / Öğrenci Kaynakları Direktörlüğü Onaylayan MH / Mütevelli Heyeti Amaç Öğrenci kulüplerinin; üniversite içi ve dışı iş yapma biçimleri, uyulması gereken kuralları, SU öğrencilerinin kulüpler ile ilgili hak ve sorumlulukları, kulüplerin daha etkin ve verimli çalışması için gerekli çalışma biçimleri hakkında öğrencilerin ve kulüp yönetimlerinin bilgilendirilmesi amacıyla hazırlanmıştır. Kapsam Bu yönerge, Sabancı Üniversitesi öğrencilerinin ve çalışanlarının gerçekleştirdiği etkinlikleri (Sabancı Üniversitesi genelinin yararına, paydaşların bireysel, toplumsal, sosyal ve kültürel gelişimine katkıda bulunmak amacıyla; kampüste ya da kampüs dışında oluşturduğu, katıldığı ya da önerdiği, toplantı, yarışma, sergi, kampanya, konser, gezi ve benzeri faaliyet ve çalışmaları) kapsar. Dersler ile ilgili toplantılar, olağan kulüp toplantıları, spor karşılaşmaları bu yönergenin kapsamına girmez. İlke Sabancı Üniversitesi, öğrencilerinin toplumsal, kültürel, sanatsal, akademik ve bireysel gelişmelerine yardım etmek, araştırıcı ve yaratıcı özelliklerini geliştirerek hayata geçirmelerini sağlamak amacıyla, öğrenci kulüplerinin oluşumunu ve öğrenci etkinliklerinin gerçekleştirilmesini özendirir ve olanakları ölçüsünde destekler. Ders Dışı Öğrenci Etkinlikleri (kulüpler, spor ve bağımsız öğrenci etkinlikleri) kapsamındaki mekanları kullanan ve faaliyetlere katılan kişiler, aşağıda belirtilen hususları okumuş ve kabul etmiş sayılır; bu hususlara aykırı davranılması halinde doğabilecek sonuçlar, kişilerin kendi sorumluluğundadır: Ders Dışı Öğrenci Etkinlikleri kapsamında hazırlanmış ve Üniversite’nin iç web sayfasında yayınlanmış olan tüm yazılı dokümanlarda (Yönerge, Prosedür, Talimat, Kulüp Tüzüğü) belirtilen kurallara uygun biçimde etkinliklere katılacaklarını, aksi davranışları nedeniyle meydana gelebilecek maddi/manevi her türlü zararın kendi bireysel sorumluluklarında olduğunu ve katılımları süresince yürürlüğe girecek olan ilgili mevzuatlarda (Yönetmelik, Yönerge, Talimat, Tüzük, vb.) yapılacak her türlü değişikliklerin haklarında tatbik edileceğini kabul ederler. Sağlık durumlarının tüm bu kullanım veya faaliyetlere uygun olduğu ve bu faaliyetlere kendi rıza ve iradeleriyle, gönüllü olarak dahil oldukları kabul edilir. İç ve dış alanlarda, sunulan malzeme ve ekipmanlarda, kullanım sırasında oluşabilecek ve güvenlik açısından risk teşkil edebilecek her türlü arıza, kırılma, bozulma, aşınma, eskime, yıpranma, vb. gibi durumları, hasarın tespit edildiği anda yazılı olarak Ders Dışı Öğrenci Etkinlikleri Sorumlularına bildireceklerini ve bu tür hasarlı mekan, malzeme ve ekipmanları kullanmayacaklarını kabul ederler. Sorumluluklarına verilmiş olan demirbaş malzemeleri, eksiksiz ve sağlam bir şekilde geri teslim edeceklerini; aksi taktirde başta malzemeye tekabül eden ücret olmak üzere, oluşan her türlü zararı karşılayacaklarını kabul ederler. Ders Dışı Öğrenci Etkinlikleri kapsamındaki mekanları kullanan veya faaliyetlere katılanlardan reşit olmayanların; bu kullanım veya faaliyetlerinden velisinin/vasisinin bilgi sahibi olduğu ve itirazının olmadığı kabul edilir. Dayanak Tanımlar / Kısaltmalar SÜ: Sabancı Üniversitesi ÖK: Öğrenci Kaynakları Birimi BAGEM: Bireysel ve Akademik Gelişim Merkezi Öğrenci Kulübü: Ders dışı etkinlikleri gerçekleştirmek, takım çalışmalarını geliştirmek ve sosyal gereksinimleri karşılamak amacıyla, bu yönergeye uygun olarak öğrenciler tarafından oluşturulan demokratik yapılanmalardır. Etkinlik: Sabancı Üniversitesi öğrencilerinin ve çalışanlarının Sabancı Üniversitesi genelinin yararına, paydaşların bireysel, toplumsal, sosyal ve kültürel gelişimine katkıda bulunmak amacıyla; kampüste ya da kampüs dışında oluşturduğu, katıldığı ya da önerdiği, toplantı, sergi, kampanya, konser, gezi ve benzeri faaliyet ve çalışmaları ifade eder. Dersler ile ilgili toplantılar, olağan kulüp toplantıları, spor karşılaşmaları bu yönerge kapsamına girmez. Öğrenci Etkinlikleri Komitesi (ÖEK): Kulüp oluşumu, kulüplerin devamlılığı konularında karar alan komitedir. Komite üyeleri, oluşumu, görev ve sorumlulukları ile çalışma esasları, bu Yönerge kapsamında anlatılmaktadır. Öğrenci Etkinlikleri Sorumlusu (ÖES): Kulüplerin ve bireylerin gerçekleştirdiği her türlü etkinliğin planlanması ve gerçekleştirilmesi için kendilerine yol gösteren Sabancı Üniversitesi ÖK çalışanıdır. Görev ve sorumlulukları ile çalışma esasları, bu Yönerge kapsamında anlatılmaktadır. Kulüp Danışmanı: Kulüp üyeleri tarafından, kulüp çalışmalarına yön gösterici olarak katkı sağlamak üzere, isteğe bağlı olarak ve ÖK onayı ile seçilebilen; proje bazlı, tam ya da yarı zamanlı konusunda uzman kişilerdir. Kulüp Üyesi: Kulüplere üye olma koşullarını yerine getiren Sabancı Üniversitesi aktif öğrencisi veya çalışanıdır. Kulüp İç Tüzüğü: Öğrenci kulübünün ilkelerini, amaçlarını ve örgütsel yapılanmasını içeren maddelerin tümünü ifade eder. Demirbaş Eşya Defteri: Üniversite’nin demirbaş listesinde tanımlı olan ve kulüplerin kullanımına sunulmuş araç ve gereçlerdir. Yıllık Etkinlik Programı ve Kulüp Bütçesi: Bir takvim yılı içinde kulüp tarafından yapılması planlanan etkinlikleri (ayrıntılı bütçeleri ile birlikte) içerir. Yıllık Etkinlik Raporu: Haziran ve Ocak ayı sonunda hazırlanan ve geçmiş dönem ile ilgili yıl içinde kulüp tarafından gerçekleştirilen tüm etkinlikleri gösteren rapordur. Kulüp Saymanı Hesabı: Kulüpler mali işleyişlerinin takibi için sorumlu bir kişiyi “Sayman” olarak tayin eder. Kulüp Yönetimi tarafından tüm mali işleyişi yürüten sürekli bir Kulüp Saymanı belirlenebileceği gibi; Kulüp Yönetimi ve bir Proje Grubu tarafından geçici “Proje Saymanı” da belirlenebilir. Sayman oluşturduğu hesap ile ilgili proje grubuna ya da kulüp yönetimine rapor verir. Fakülte: Mühendislik ve Doğa Bilimleri Fakültesi, Sanat ve Sosyal Bilimler Fakültesi, Yönetim Bilimleri Fakültesi ve Diller Okulu'nu kapsar. Dekan: Diller Okulu Direktörü ve Mühendislik ve Doğa Bilimleri Fakültesi, Sanat ve Sosyal Bilimler Fakültesi, Yönetim Bilimleri Fakülteleri Dekanları. PKİ: Pazarlama ve Kurumsal İletişim Birimi Kulüp Kuruluş Stratejik Planı: Öğrenci kulübünün vizyonu dahilinde ve misyonu gereği oluşturduğu stratejik hedeflerinin, planlanan faaliyetlerinin, kaynak ihtiyaçlarının belirtildiği, kulübün kuruluş talebi için verdiği rapordur. ( Kulüp Kuruluş Stratejik Planı (FSR-C62001-04) ) Kurallar 1. ÖĞRENCİ ETKİNLİKLERİ KOMİTESİ: 1.1. Öğrenci Etkinlikleri Komitesi'nin (ÖEK) Kuruluşu: a) Bu Kurul; Sanat ve Sosyal Bilimler Fakültesi'ne, Mühendislik ve Doğa Bilimleri Fakültesi'ne, Yönetim Bilimleri Fakültesi'ne Diller Okulu'na bağlı görev yapan öğretim elemanlarından, birer temsilci ile, BAGEM'den bir temsilci, Öğrenci Kaynakları Birimi Direktörü, Öğrenci Kaynakları Birimi Yöneticisi, Öğrenci konu sözcüsü ve Öğrenci Etkinlikleri Sorumlusu'ndan oluşur. b) ÖEK üyeleri her yıl Eylül ayının ilk haftası içinde Rektör tarafından atanır. c) Komite dönemde bir defa olmak üzere toplanır. 1.2. Öğrenci Etkinlikleri Komitesi'nin (ÖEK) Görev ve Sorumlulukları: ÖEK, kulüp oluşumu, kulüplerin devamlılığı konularında karar organıdır. ÖEK’nin Başkanı ÖK Direktörü'dür. ÖEK Raportörlüğü’nü ÖK Direktörü’nün atadığı bir kişi yürütür. ÖEK üyeleri, Komite Başkanı'nın çağrısıyla yapılan toplantılara katılmakla sorumludur. Gerekli görüldüğünde, Üniversite’nin ilgili birimlerinden temsilciler de Komite toplantılarına davet edilebilir. ÖEK’nin çalışma alanları aşağıdaki gibidir: a. Bir sonraki yıl geçerli olacak Kulüp üyelik aidatının alt ve üst sınırları Bahar Dönemi Toplantısında ÖEK tarafından tespit edilir ve duyurulur. b. Kulüpler ve kulüplerden bağımsız olarak bireyler veya gruplar tarafından düzenlenmesi planlanan geniş tabanlı ya da Üniversite imajını etkileyebilecek her türlü etkinlik ÖEK onayı ile gerçekleştirilir. c. Kulüp bütçelerinin dışındaki talepler, ÖEK'nin uygun görüşüne dayanarak Rektör'ün onayı ile gerçekleşir. d. Ders Dışı Öğrenci Etkinlikleri kapsamında gerçekleşen faaliyetlere (kulüp ve bağımsız etkinlik) kaynak oluşturmak amacıyla diğer kişi ve kuruluşlarla farklı türlerde işbirlikleri oluşturabilir. Bu işbirliklerinin yaşama geçirilmesi konusunda ÖES, ÖEK’den görüş alabilir. e. Tüm kulüpleri ilgilendiren konularda, kulüpler arasında çıkabilecek anlaşmazlıklar, öncelikle ÖES aracılığı ile çözülür. Anlaşma sağlanamaması halinde konu ÖEK görüşü alınarak karara bağlanır. f. Yönerge hükümlerini yerine getirmeyenlere uygulanacak yaptırımları belirler. g. Özel proje ve etkinliklerin kapsamı dışında, Üniversite kampüsünde firmalar tarafından yapılan ticari amaçlı stand çalışmaları için yapılacak bağış miktarları her yıl Bahar Dönemi Toplantısında tespit edilir. 1.3. Öğrenci Etkinlikleri Sorumlusu'nun (ÖES) Görev ve Sorumlulukları: a. ÖES, ÖEK'nin daimi üyesidir. Komitenin raportörlüğünü de yürütür. b. ÖES, tüm Ders Dışı Öğrenci Etkinliklerinin gerçekleşmesi aşamasında öğrenciler ile Üniversite birimleri arasında iletişimi sağlar. c. Üniversite dışından gelen öğrencilere yönelik etkinlik taleplerini ilgili öğrenci kulübüne yönlendirir. d. Öğrenciler tarafından gerek bireysel, gerekse kulüpler kanalıyla iletilen etkinlik taleplerinin yetkililer tarafından en hızlı şekilde değerlendirilmesini ve Üniversite imajını olumsuz etkilemeyecek şekilde gerçekleşmesini sağlar. e. Kulüplerin tüm gelir ve gider hareketlerini bütçeleri ile mukayeseli olarak denetleyerek, Üniversite’nin kulüplere tahsis edilmiş ÖK bütçesi altında bulunan Öğrenci Kulüpleri Desteği Bütçesinin, kulüp bazında takibini ve buradan kulüplere gerekli fonların zamanında ve doğru olarak aktarılmasını sağlar. f. Kulüplerin 250 Amerikan Doları'na kadar olan her türlü harcama talebini onaylar. Kulüplerin 250 Amerikan Doları üzerindeki harcama talepleri, ÖK Kulüpler Bütçesi'nde, ilgili kulübün kendi payından karşılanmak kaydıyla, ÖK Direktörü tarafından onaylanır. g. Üniversite birimlerinin ve Öğrenci Kulüplerinin konu ile ilgili görevlerini gerçekleştirmelerini takip eder ve bağlı olduğu ÖK’ya rapor verir. h. Medya görünürlüğü olan etkinliklerde Üniversite logosunun kullanımı, kurumsal kimliğe uygunluk açısından PKİ görüşü alınır. Diğer tüm etkinliklerin görselleri ÖES’nin kontrol ve onayı ile kullanılır. i. Öğrenci etkinlikleri ile ilgili tüm duyuruların, S240 Yazışmaları Yönetme ve Haberleşme Hizmetleri süreci çerçevesinde, en hızlı ve etkin şekilde gerçekleşmesini sağlar. 2. ÖĞRENCİ KULÜPLERİ: Öğrenci etkinliklerinin ağırlıklı olarak zemin bulduğu ortam Öğrenci Kulüpleri'dir. Kulüplerin kuruluş ve işleyiş süreçlerinin takip edilmesi koşuluyla Topluluk, Grup, Platform gibi isimler taşıyan öğrenci oluşumları ÖEK’in kararları doğrultusunda kulüplerin hak ve sorumluluklarına eşit ya da sınırlı ölçüde sahip olabilirler. Kulüplerin kuruluşu, işleyişi ve kulüp içi ve dışı etkinliklerin düzenlenmesini tanımlayan uygulama adımları, Ders Dışı Öğrenci Etkinlikleri Prosedürü (PSR-C620-0101) çerçevesinde ayrıntılı bir şekilde açıklanmıştır. 2.1. Öğrenci Kulüplerinin Kuruluşu: Öğrenci Kulüpleri bu yönergenin hükümleri çerçevesinde hazırlanmış kulüp iç tüzüğü ile en az 5 öğrenciden oluşan (en az üçü son sınıf olmamak kaydıyla) kurucu üyeler listesini, varsa kulüp danışmanı bilgilerini, kulübün amaçlarını kapsayan dilekçenin ve Kulüp Kuruluş Stratejik Planının (FSR-C62001-04) ÖES'ye sunulması ve ÖEK tarafından onaylanması ile kulüp Sabancı Üniversitesi 34956 Orhanlı/Tuzla, İstanbul adresinde çalışmak üzere kurulur. 2.2. Öğrenci Kulüplerinin İşleyişi: a. Kulüpler bir yıl boyunca onaylanmış olan Bütçeleri kapsamında öngördükleri etkinlikleri gerçekleştirirler. b. Kulüpler tüm etkinliklerini, iç tüzüklerinde belirttikleri yetkili organ ve kişilerin yönetiminde gerçekleştirirler. c. Kulüpler, her yıl Haziran ve Ocak ayının son haftasına kadar gerçekleştirmiş oldukları etkinlikleri kapsayan Yıllık Etkinlik Raporları'nı ÖES'ye sunarlar. d. Kulüpler, tüm üyelerinin kayıtlarını SÜ Öğrenci Bilgi Sistemi içerisindeki ilgili formda tutarlar. e. Kulüp üyeliğinden çıkarma, yeni üye katılımı ile değişikliğe uğrayan kulüp üye listesi, kulüp sorumlusu tarafından düzenli olarak SÜ Öğrenci Bilgi Sisteminde güncellenir. Kulübün kullanımına sunulmuş veya başka kuruluşlarca bağışlanmış tüm araç-gereç, eşya, Demirbaş Eşya Defterine kaydedilir ve Kulüp İç Tüzüğünde görevlendirilmiş üyenin üzerine zimmetlenmiş sayılır. f. Kulüpler, etkinlikleri için kendilerine ayrılan mekanları kulüp amacı dışına çıkacak etkinlikler için kullanamazlar. g. Kulüp üyeleri, kulüp kullanımına sunulmuş demirbaş eşyalardan sorumludur. Bu eşyalarda hasar ya da eksik tespit edilmesi halinde, hasar ya da eksik kulüp üyelerinden tazmin edilir. h. Kulüpler, gerçekleştirdikleri etkinlikler için kulüp kimliğini her türlü görsel malzeme ve yazışmada açıkça belirtirler. Üniversite adını ve logosunu, kulüp adı olmadan kullanamazlar. 2.3. Bütçe ve Mali Konular a. Kulüplerin kendi kaynaklarını yaratmaları esastır. Kulüpler ilke olarak, kendilerinin tahsil ettiği üyelik gelirleri, bağışlar ve düzenledikleri etkinliklerden elde ettikleri gelirler ile faaliyetlerini sürdürürler. b. Kulüpler, her yıl Ekim ayında bir sonraki yıla ilişkin Yıllık Etkinlik Programları ve Bütçeleri'ni hazırlar ve ÖES kanalıyla, ÖK Direktörü’nün onayına sunar. c. Yıllık Etkinlik Programı etkinlik bazında hazırlanır ve her etkinliğin bütçesi ile zamanlaması ay bazında belirtilir. Burada ayrıca etkinlik bütçelerinin ne kadarının Üniversite tarafından karşılanacağı da belirtilmelidir. d. Tüm kulüplerin Yıllık Etkinlik Program ve Bütçe'lerinin onayını takiben, Üniversite tarafından karşılanacak tutarlarının toplamı, ÖK’nın Kulüpler ile ilgili bütçesini oluşturur ve Üniversite genel bütçesinin onaylanması ile birlikte yürürlüğe girer. e. Her kulübün gelirleri genel olarak üçe ayrılır: Üniversite Bütçesinden alacağı pay, Sponsorluk bularak toplayacağı fonlar ve Üyelik Aidatları kanalıyla toplayacağı gelirler. Bunlardan ilk iki grup (üyelik aidatları hariç diğerleri) Üniversite’nin açmış olduğu Kulüpler Banka Hesabı'nda toplanır. f. Kulüplere yapılacak tüm nakti bağışlar (aidat gelirleri hariç), Üniversite’ye yapılır ve Kulüpler Banka Hesabı'na yatırılır. Kulüpler, bağışları makbuz karşılığında alır. g. Kulüplerin tüm sponsorluk ve stand gelirleri, Üniversite’nin Kulüpler Banka Hesabı'na yatırılır. Kulüpler bu gelirleri, fatura karşılığında alır. h. Bağışlar, sponsorluklar ve standlar \"ek olanak\" adı altında ve ilgili etkinliğin gerçekleşeceği tarihte harcanmak üzere Öğrenci Kulüpleri Desteği kalemine eklenir ve kulüp bazında fon yaratılır. (Fon, tahsil edilen tutar; ek olanak ise fondan KDV indirgenmiş tutardır.) Fon yaratmış olan kulüplerin takvim yılı sonunda fonlarından kalan tutar, izleyen yılda kullanılmak üzere devredilir. İzleyen yılın ek olanağı, devreden fon tutarı üzerinden hesaplanır. Bir sonraki yıl gerçekleşecek olan etkinlik için yıl sonunda bulunan ve nakit olarak tahsil edilmiş olan destekler, bir sonraki yılda kullanılmak üzere ayrılır. i. Kulüpler Banka Hesabı'ndan yapılacak her türlü harcama, Üniversite'nin harcaması sayılacağından, ilgili yönerge ve prosedürlerde (satınalma, seyahat, avans vb.) tanımlandığı şekilde onaylı ve belgeli olmalıdır. Belgesiz harcamalar, ÖES'nin onaylaması kaydı ile ancak kulübün kendi bünyesinde takip ettiği ve ağırlıklı olarak üyelik aidatlarından oluşan Kulüp Saymanı Hesabından karşılanabilir. j. Kulüpler Banka Hesabı'nın bütün olarak takibi ve yönetimi Mali İşler Birimi tarafından yapılmakla birlikte, kulüpler bazındaki gelir-gider hareketlerinin takibi ve buradan kulüplere gerekli fonların zamanında ve doğru olarak aktarılması ÖES'nin sorumluğundadır. k. Ayni bağışların da Üniversite demirbaşına dahil olup olmayacağına, ÖK Direktörü, Mali İşler Birimi'nin de görüşünü alarak karar verir. l. Gerek satın alma yoluyla, gerekse bağış suretiyle \"Üniversite Demirbaşına dahil edilmiş Kulüp Demirbaşları\"nın bütün olarak takibi ve yönetimi Mali İşler Birimi tarafından yapılmakla birlikte, bunun dışında kalan tüm demirbaşların takibi kulübün ve ÖES'nin sorumluğundadır. m. Kulüplerin kullanımına sunulan demirbaşlar, her öğrenim yılı başında, ilgili kulüp başkanlarına tutanak karşılığında teslim edilir. Dönem içinde Kulüp Başkanlığında değişiklik olması durumunda aynı işlem yeni başkan için tekrarlanır. n. Etkinlikler sonucunda varsa elde edilen kar, Kulüp Saymanı Hesabı’na yatırılır ve kulübün o yılki bütçesindeki kendi payına ilave edilir. o. Bir takvim yılı sonunda Kulüpler Banka Hesabı'nda ve Kulüp Saymanı Hesabı’nda kalan para, kulüp tarafından hazırlanacak bir sonraki yıl bütçesinin nakit planında dikkate alınır. p. Bir takvim yılı sonunda Kulüpler Banka Hesabı'nda nemalandırma ve bunun gibi yollarla çoğaltılan para, bir sonraki yıl bütçesine bir önceki yıldan devir olarak ilave edilir. r. Kulüpler, Üniversite bütçesi haricindeki Gelir-Gider bildirimini her dönem sonunda Bütçe Bütçe Bildirim Formu (FSR-C62001-07) ile ÖES'ye iletmekle yükümlüdür. s. Üniversite tarafından karşılanacak harcamalar, Sabancı Üniversitesi ödeme kuralları çerçevesinde ödenir. 2.4. Kulüp İç Tüzüğü a. Kulüp iç tüzüğü, kulübün ismini, kuruluş amacını, ilkelerini, üyelik koşullarını ve etkinlik alanını açık şekilde belirtir. b. Kulübün tüm yürütme aşamaları, organları, bunların oluşum adımları, geçerlilik süreleri ve seçim kuralları ile üyelik koşulları, etkinlik alanlarına göre üyelik için gerekebilecek sağlık raporu, resmi kurum izinleri ve benzeri belgeler açıkça kulüp iç tüzüğünde yer alır. c. Kulüp iç tüzüğü, ÖEK tarafından onaylanır. d. İç Tüzük değişiklikleri, Kulüp Yönetim Kurulu tarafından oluşturulur. ÖEK onayı ile yürürlüğe girer. Onay verilinceye kadar eski iç tüzük geçerlidir. 2.5. Kulüp Danışmanlığı a. Uzmanlık ya da ehliyet gerektiren konularda; kulüplere bütçeleri dahilinde danışman sağlanabilir. b. Kulüp danışmanı uzmanlık alanı doğrultusunda, öncelikle kulüp üyelerine eğitim verilmesi ve projelerin oluşturulması gibi konularda destek sağlar. Ayrıca, denetim ya da onay(imza) yetkisi olan konularda, kulübün işleyiş sistematiklerinin akredite edilmesi konusunda da destek verebilir. 2.6. Kulüp Üyeliği: a. Ders Dışı Öğrenci Etkinlikleri ilgili talimatında belirtilen kulüp üyelik işlemini gerçekleştiren, varsa üyelik aidatını düzenli olarak ödeyen ve varsa kulüplerin iç tüzüklerinde yer alan özel koşulları yerine getiren her Sabancı Üniversitesi öğrencisi kulüp üyesi olabilir. b. Üyelik başvurusu yapan her üye kulüp iç tüzüğü maddelerini kabul etmiş sayılır. c. Kulüp üyeleri aktif ve fahri olarak ikiye ayrılır. Aktif ve fahri üyeliğin tanımları kulüp iç tüzüğünde yer alır. d. Sabancı Üniversitesi çalışanları, mezunları ve emeklileri Öğrenci Kulüpleri'ne ancak fahri üye olabilirler. e. Fahri üyeler, oy verebilirler, ancak yönetimde görev alamazlar. Ayrıca, her türlü etkinlik fikrini ortaya atma ve katılabilme hakları olmakla birlikte, kulüp üyesi olarak herhangi bir etkinliğin sorumluluğunu üstlenemezler. f. Kulüp üyeleri, Üniversite'nin veya kulübün adını kullanarak bağımsız hiç bir eylem ve girişimde bulunamazlar. g. Dönem izni veya disiplin nedeniyle uzaklaştırma cezası alan öğrencilerin kulüp üyelikleri izin/ceza müddetince dondurulur. h. Üyelikler, her akademik dönemin başında, varsa kulüp aidatının ödenmesi ile yenilenir. i. Kulüp İç Tüzüğünde tanımlanan aktif ve fahri üyelik koşulları dışında kalan ve Üniversite dışından kişiler ancak \"onursal üye\", \"danışman\" veya \"çalıştırıcı\" sıfatıyla kulüp etkinliklerine katılabilirler. Bu kişiler, kulüp iç tüzüğünde tanımlanmış yetkili organların kararı ve ÖES'nin onayı ile görev alabilirler. j. Kulüp üyeliğinin sona erdirilmesi ile ilgili kurallar, Kulüp İç Tüzüğünde belirtilir. Üyelikten çıkarma, Kulüp Yönetim Kurulunun onayı ile gerçekleşir. Anlaşmazlık durumunda ise sırası ile ÖES'nin ya da ÖEK’nin onayına sunulur. k. Yönergede ve Prosedürlerde yer almayan ve kulüplerin işletilmesi ile ilgili diğer tüm konularda, kulüp Yönetim Kurulu ve Üyeleri, “Öğrenci Kulüp Yönetim Talimatı (FSR-C62001-12) ”ında belirtilen hususları yerine getirmekle sorumludur. 2.7. Kulüp Etkinliklerinin Dondurulması ve Kapatılması: a. Kulüpler etkinliklerini düzenli olarak gerçekleştirmek zorundadırlar. 6 ay süreyle hiç bir etkinlik yapmayan kulüplerin etkinliğine ÖES'nin önerisi ve ÖEK'nin kararı ile son verilir. b. Amacı dışında etkinlikte bulunduğu, ÖEK veya ÖES tarafından tespit edilen kulüpler ÖEK kararıyla kapatılır. c. Hazırladıkları Yıllık Etkinlik Programlarını ve Bütçelerini her yıl Ekim ayının sonuna kadar ÖES’ye, Yıllık Etkinlik Raporlarını ise her dönemin sona ermesinden en geç bir hafta sonrasına kadar ÖES'ye iletmeyen ve öğrenci bilgi sistemine üye girişlerini yapmayan kulüplerin etkinlikleri dondurulur. ÖEK tarafından tanınan süre içinde bu yükümlülüklerini yerine getirmemesi durumunda kulüp ÖES'nin önerisi ve ÖEK'nin kararı ile kapatılır. d. Kapatılan kulüplerin bütçeleri ve sahip oldukları demirbaşlar diğer kulüplerin kullanımına aktarılır. 2.8. Kulüp Etkinlik Duyuruları: a. Kulüpler, S240 Yazışmaları Yönetme ve Haberleşme Hizmetleri çerçevesinde ve ÖES'nin onayı ile duyurularını gerçekleştirirler. b. Duyurularda duyuru sahibinin adı, iletişim bilgileri, etkinlik yeri, tarihi açıkça belirtilir. c. Zamanı geçen ilan ve afişler kulüp üyeleri tarafından toplanır. 2.9. Ders Dışı Öğrenci Etkinlikleri (Kulüp-Spor-Bağımsız Etkinlik) kapsamındaki organizasyonlarda görevli izinli sayılma: a. Öğrenci Kaynakları Birimi, Spor ya da Öğrenci Etkinlikleri Sorumluları tarafından hazırlanan “İzin Talep Yazıları” etkinliğin üniversitenin onayladığı bir etkinlik olduğu konusunda bilgilendirme amaçlı hazırlanan bir belgedir. b. Öğrencilerin, izinli olacakları zaman dilimindeki derslerine giren akademisyenleri ile izinli olma konusunda mutabık kaldıkları kabul edilerek, Öğrenci Kaynakları Sorumluları tarafından izin yazısı hazırlanır. c. Ders dışı öğrenci etkinliklerine katılım gönülük esasına tabi olup; İzin yazısı hazırlanmış ve onaylanmış olsa dahi öğrenci, ilgili dersin akademisyeni ile izinli sayılma konusunda ön mutabakat sağlamadığı taktirde; devamsızlık nedeniyle oluşabilecek tüm kayıplar, öğrencinin kendi sorumluluğundadır. d. Öğrenciler, etkinlik katılımı için izinli oldukları periyodun, başarılarını nasıl etkileyeceği ile ilgili (quiz,sınav,laboratuar, proje, ödev vb.) öngörüleri ve gerekli telafileri, dersin öğretim üyesi ile görüşerek, planlamaklamak konusunda kendileri bireysel olarak sorumludur. 3. DERS DIŞI ÖĞRENCİ ETKİNLİKLERİNİN DÜZENLENMESİ VE YÜRÜTÜLMESİ İLE İLGİLİ GENEL KURALLAR: a. Sabancı Üniversitesi öğrencileri, gerek bireysel olarak gerekse öğrenci kulüpleri kapsamında, etkinlik başvurusunda bulunabilirler. b. Sabancı Üniversitesi öğrencilerinin ve öğrenci kulüplerinin gerçekleştirmek istedikleri etkinlikler için, etkinlik tarihinden en az bir ay önce ÖES'ye başvurmaları gerekir. c. Düzenlenmesi planlanan geniş tabanlı ya da Üniversite imajını etkileyebilecek her türlü etkinlik ÖEK onayı ile gerçekleştirilir. d. Öğrencilerin ve Öğrenci Kulüpleri'nin onaylanmış etkinlikleri, ÖK tarafından desteklenir ve yürütülür. e. Etkinlik düzenleyecek öğrenciler veya öğrenci kulüpleri; medya görünürlüğü olan etkinliklerde, Üniversite logosunun kullanımı ve kurumsal kimliğe uygunluk açısından; PKİ’den görüş alarak kullanım gerçekleştirirler. Diğer tüm etkinliklerin görselleri ÖES’nin kontrol ve onayı ile kullanılır. f. Etkinlikler için Üniversite'nin kullanıma sunduğu mekan ve araç-gereçlerde meydana gelebilecek her türlü hasardan etkinliği düzenleyen kişi veya kulüpler sorumludur. g. Bağımsız etkinlikler düzenlenirken, ilgili kulüplerle işbirliğinin gözetilmesi teşvik edilir. h. Basın görünürlülüğü olan etkinlikler için etkinlik bünyesinde Basın Sözcüsü seçilir. Basın Sözcüsü, basın duyuru metninin oluşumunda PKİ ile işbirliği yapar, etkinlik sonrası çıkan haberleri takip eder. i. Kulüp yapısından bağımsız olarak etkinlik düzenleyen öğrenciler ya da gruplar, etkinliği gerçekleştiren kişi ya da grupların adı, amacı, iletişim bilgileri, etkinliğin amacı, tarihi, saati, yeri ve Üniversite’den talep edilen diğer konuları açık olarak belirtirler. j. Kampüs içinde yapılacak parti ve benzeri etkinlikler için tahsis edilmiş mekanlar kullanılır, farklı mekan ya da açık alanda yapılmak istenen geniş çaplı etkinlikler için Rektör onayı gerekir. k. Kulüp yapılanması dışında, bireysel ya da bağımsız oluşumlar tarafından düzenlenecek etkinlikler için, etkinliğin amacını ve etkinlik süresinde ve sonrasında doğacak sorumlulukları üstlenecek kişinin açıkça belirtildiği Bağımsız Etkinlik İstek Formu (FSR-C62001-06) doldurulur. 4. STAND ÇALIŞMALARININ DÜZENLENMESİ: a. Üniversite kampüsünde firmalar tarafından yapılan ticari amaçlı stand çalışmaları karşılığında Üniversite’ye yapılan bağışlar, mali işleyiş kuralları çerçevesinde Öğrenci Kulüpleri Desteği Bütçesine aktarılır. b. Gösteri Merkezi, Oditoryumlar, Amfitiyatro, Üniversite Merkezi, Helikopter pisti, gölbaşı ve bahçe gibi mekanların kiralanması ya da uzun soluklu ticari işbirlikleri bu yönerge kapsamı dışında olup, Kurumsal Gelişme Birimi tarafından yönetilen bir süreç ile Öğrenci Burs Fonu'na aktarılır. 5. DERS DIŞI ÖĞRENCİ ETKİNLİKLERİ KAPSAM VE SINIRLARI a) Bu yönerge kapsamında düzenlenecek kulüp ve bağımsız etkinliklerin düzenlenmesine, aşağıdaki maddelerle tanımlanmış kriterler çerçevesinde karar verilir. b) Etkinliğin kurumsal uygunluğu konusunda; planlama aşamasında öğrenci etkinlikleri sorumluları ile gerekli analizler ve değerlendirmeler yapılarak kurumsal çizgiler belirlenir ve her aşamada onaylar alınarak ilerlenir. c) Etkinliğe davet edilmek istenen konuşmacı ve benzeri kişiler için “davet öncesinde” Öğrenci Etkinlikleri Sorumlularının görüşü ve onay alındıktan sonra ilgili kişilerle irtibata geçilir. d) Toplumsal olaylarla ilgili konularda; kınama, anma, kutlama, protesto, ötekileştirici, vb. duruş, taraf belirten ya da hedef gösteren aktivist etkinlikler (Resmi kutlama ve anma aktiviteleri bu kapsamın dışındadır) düzenlenemez. e) Ayrımcılık içeren etkinlikler düzenlenemez. f) İnsan haklarına aykırı faaliyetleri destekleyen etkinlikler düzenlenemez. g) Bir inanç sistemi ya da öğretisi için özenç oluşturan etkinlikler düzenlenemez. h) Kişi, kurum ya da kuruluşlar adına yardım kampanyaları düzenlenemez. i) Üniversite dışındaki dernekler adına üye kaydı alınamaz ve bu organizasyonların tanıtımı yapılamaz (Spor kulüpleri bu kapsam dışındadır). j) Düzenlenecek etkinlik; üniversite dışındaki bir oluşumun devamı, etkinlik serisinin bir parçası / kolu ya da uzantısı biçiminde lanse edilemez. k) Üniversite dışındaki siyasi, dini ya da etnik içerikli oluşumlar adına etkinlik gerçekleştirilemez ya da bu tür etkinliklerin tanıtımı yapılamaz. l) Kulüpler üniversite dışındaki oluşumların üniversite içindeki paravan kulübü (oluşumu) olamaz, kendilerini bu şekilde lanse edemezler. m) Düzenlenecek olan etkinliğin sahibi (organizatörü); Sabancı Üniversitesi Öğrenci Kulübü ya da Bağımsız Öğrenci Topluluğu dışındaki kurum, kuruluş ya da oluşumlar olamaz ve o şekilde duyurulamaz. n) Siyasi içeriğe sahip etkinlikler; bilimsel sınırlar içinde kalmak, kulüp tüzüğündeki vizyon-misyon ifadeleri ile uyumlu; yukarıda belirtilen hususlara aykırı olmamak kaydıyla, Öğrenci Etkinlikleri Sorumlularının onayı ve belirlediği objektif sınırlar içinde kalarak düzenlenebilir. o) Siyasi içeriğe sahip etkinliklerde; Etkinliklere konuşmacı olarak davet edilen kişiler resmi unvanları ile tanıtımlarda yer alabilir. Ancak bu kişilerin temsil ettikleri kurum ve kuruluşların logoları kurumsal temsil niteliğinde kabul edilir ve hiçbir tanıtım etkinliğinde kullanılamaz. p) Toplumsal duyarlılık oluşturmayı amaçlayan etkinlikler öğrenci etkinlikleri vizyon ve misyonu kapsamı dışında olup, Üniversitenin Toplumsal Duyarlılık Projeleri kapsamında değerlendirilir. q) Gençlerin alkol ve tütün mamullerinden korunmasına yönelik hazırlanmış kanunlara aykırı olarak hizmet veren mekanlarda Öğrenci Etkinlikleri düzenlenemez, resmi iletişim ortamlarında tanıtım ve duyurumu yapılamaz 6. YÖNERGE HÜKÜMLERİNE UYUM: Bu yönerge hükümlerine uygun davranmayan kişiler hakkında, ÖEK'nin önerisi ve Rektör'ün de onayı ile, Öğrenci Disiplin Yönergesi (ISR-C210-01) hükümleri uygulanır. İlgili Prosedürler Ders Dışı Öğrenci Etkinlikleri Prosedürü (PSR-C620-0101) İlgili Formlar Kulüp Bütçe istek Formu (FSR-C62001-01) Kulüp Faliyet Raporu (FSR-C62001-02) Kulüp Faliyet Planı Formu (FSR-C62001-03) Kulüp Kuruluş Stratejik Planı (FSR-C62001-04) Bağımsız Etkinlik İstek Formu (FSR-C62001-06) Bütçe Bildirim Formu (FSR-C62001-07) Stand Çalışması Formu (FSR-C62001-08) İlgili Form Linkleri"
}