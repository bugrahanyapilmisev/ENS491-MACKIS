{
  "source_path": "surecharitasi/tr/yonerge/kismi-zamanli-ogrenci-calistirma-yonergesi-isr-c210-06.html",
  "title": "Kısmi Zamanlı Öğrenci Çalıştırma Yönergesi (ISR-C210-06) | Yönerge",
  "lang": "tr",
  "html_lang": "",
  "text": "Yönerge No ISR-C210-06V03 Yürürlük Tarihi 13-11-2012 Güncelleme Tarihi 01-08-2019 İlgili Birim / Sahibi SR / Öğrenci Kaynakları Direktörlüğü Onaylayan MH / Mütevelli Heyeti Amaç Sabancı Üniversitesi'nde kısmi zamanlı olarak geçici işlerde çalıştırılabilecek öğrencilerin sayılarının belirlenmesi, seçimi, işe başlatılması, haftalık çalışma süreleri ile diğer hususları belirlemek amacıyla düzenlenmiştir. Kapsam Sabancı Üniversitesi'nde lisans veya lisansüstü öğrenimine devam etmekte olup saat başı ücret ile kısmi zamanlı çalışan öğrencileri; İş Kanunları bakımından SGK ve ödeme hususlarına ilişkin İnsan Kaynakları Birimini; ve Kısmi Zamanlı Öğrenci Çalıştıran Birimleri kapsar. İlke Sabancı Üniversitesi öğrencilerinin Kısmi Zamanlı Öğrenci Çalıştırma kuralları çerçevesinde Üniversite birimlerine katkı sağlamaları ve karşılığında yapılacak nakit ödemelerle öğrencilere maddi katkı sağlanması. Dayanak 2547 Sayılı Yükseköğretim Kanunu ve YÖK Yükseköğretim Kurumları Kısmi Zamanlı Öğrenci Çalıştırma Usul ve Esasları Tanımlar / Kısaltmalar SÜ : Sabancı Üniversitesi Information System: Öğrenci ve öğretim üyelerinin bazı öğrencilik işlemlerini online olarak yapmalarını sağlayan web uygulaması. SGK: Sosyal Güvenlik Kurumu İK: İnsan Kaynakları Birimi Üniversite Birimi: Sabancı Üniversitesi'nin akademik ve idari birimleri. Kısmi Zamanlı Öğrenci Çalıştırma: Öğrencinin isteği ve Üniversite tarafından belirlenen koşullar çerçevesinde, Üniversite’nin çeşitli birimlerinde çalışma karşılığında aylık nakit ödemeyi kapsar. Bu kapsamda çalışan öğrencilerin ücretleri, Üniversite bütçesinden karşılanır. YÖK: Yüksek Öğretim Kurulu Mavi Kart: Doğumla Türk vatandaşı olup da çıkma izni almak suretiyle Türk vatandaşlığını kaybedenler ve bunların 5901 sayılı Türk Vatandaşlığı Kanununun 9/5/2012 tarihli ve 6304 sayılı Kanunla değişik 28’inci maddesinin ilk fıkrasında belirtilen altsoylarına verilen ve söz konusu maddede belirtilen haklardan faydalanabileceklerini gösteren resmî belgedir. Çift Uyruklu: Türk vatandaşlığı ve yabancı devlet vatandaşlığı olan kişidir. Kurallar 1.1. Kısmi Zamanlı Çalışabilecek Öğrenciler Kısmi Zamanlı Öğrenci Çalıştırma kapsamında çalışabilecek öğrencilerde aranan şartlar aşağıdaki gibidir: a) SÜ programlarında tam zamanlı olarak kayıtlı öğrenci olmak, b) SÜ’ye kayıt tarihi itibarıyla normal eğitim-öğretim süresi içerisinde öğrenim görüyor olmak (Birinci anadalını normal öğrenim süresi içinde tamamlamış olup, ikinci anadalını (çift anadal) tamamlamak üzere en fazla iki dönem daha devam eden öğrenciler dahil), c) Tezsiz yüksek lisans öğrencisi olmamak, d) Kayıt donduran öğrenci olmamak, e) Yabancı uyruklu öğrenci olmamak(T.C. kimlik numarasına sahip olan Mavi Kartlı öğrenciler ile çift uyruklu öğrenciler hariç), f) Özel öğrenci olmamak, g) Disiplin cezası almamış olmak, h) Yetim maaşı ve nafaka dışında, asgari ücret düzeyinde gelire sahip olmamak, i) Anne-babası veya SGK mevzuatına göre kendisinin bakmakla yükümlü olduğu bir kişinin sigortasından yararlanmıyor olmak, j) “Kısmi Zamanlı Öğrenci Çalıştırma Sözleşmesi (FSR-C21006-01)”ni imzalamış olmak, k) Kısmi zamanlı çalıştırılan öğrenci ile yükseköğretim kurumu arasında yapılan sözleşmeye aykırılık nedeniyle sözleşmesi feshedilmemiş olmak, l) Lisans seviyesinde zorunlu stajının tarihleri, kısmi zamanlı çalışma tarihleri ile çakışmıyor olmak. (Bu koşullardan a, b, c, d, e, f, g maddelerinde yer alan kriterler, öğrencinin başvurusu sırasında, otomatik olarak kontrol edilmektedir.) 1.2. Kısmi Zamanlı Öğrenci Çalıştırma Koşulları a) Kısmi Zamanlı Öğrenci Çalıştırma kapsamında, öğrencilerin, ilgili birim tarafından belirlenen işleri yerine getirmesi zorunludur. Ancak kısmi zamanlı çalışacak öğrenciler birimlerde temizlik, taşıma vb. gibi ağır işlerde çalıştırılamazlar. Gerektiğinde; iş kanunları kapsamında, kısmi zamanlı çalışacak öğrencilerin çalıştırılabilecekleri işlerin niteliği ve içeriği konusunda İnsan Kaynakları Birimi desteği alınabilir. b) Kısmi Zamanlı Öğrenci Çalıştırma kapsamında çalışmak için başvuracak öğrencilerin sahip olması gereken nitelikler, çalışmanın gerçekleşeceği birim tarafından belirlenir. c) Kısmi Zamanlı Öğrenci Çalıştırma kapsamında yapılacak ödemeler, çalışmanın gerçekleşeceği birimin bütçesinden karşılanır. d) Kısmi Zamanlı Öğrenci Çalıştırma saat ücreti, her akademik yıl için belirlenir. e) Lisans öğrencilerinin kısmi zamanlı öğrenci olarak çalıştırılmaları önceliklidir. f) Öğrenciler, Üniversite’nin öğrenime açık olduğu tarihlerde; haftada en çok 10, ayda en çok 40 saat çalıştırılabilirler. Lisansüstü öğrencilerden burssuz ya da bursunun kapsamında nakit bursu olmayanlar, kısmi zamanlı öğrenci çalıştırma kapsamında çalışabilirler; lisansüstü burs kapsamında nakit ödeme alan veya TÜBİTAK'tan tam burs alan TÜBİTAK BİDEB ya da TÜBA burslu lisansüstü öğrenciler, kısmi zamanlı olarak çalıştırılamazlar. g) Birim bütçesinden ödenecek kısmi zamanlı öğrenci çalıştırma ücretleri toplamının, ilgili yılın bütçesini aşmaması gerekir. h) Lisans öğrencilerinin, zorunlu stajlarını yaptıkları tarih aralığında, kısmi zamanlı olarak çalıştırılmamaları gerekir. 1.3. Kısmi Zamanlı Öğrenci Çalıştırma İş İlanı a) Kısmi Zamanlı Öğrenci Çalıştırma kapsamında öğrenci çalıştırmak isteyen birimlerin, Üniversite iç web sitesinde, iş ilanı yayınlamaları zorunludur. b) İş ilanında; işin tanımı, aylık çalışma saati toplamı, çalışma gün ve saatleri, son başvuru tarihi, öğrencilerde aranacak özellikler (işin niteliğini yerine getirmek için gerekenler, öğrencinin öğrenim düzeyi; lisans veya lisansüstü öğrenci olması vb.) ve diğer bilgiler yer almalıdır 1.4. Kısmi Zamanlı Çalışma Başvurusu a) Kısmi zamanlı olarak çalışmak isteyen öğrencilerin, birimler tarafından yayınlanan ilanlara, Information System üzerinden başvuru yapmaları zorunludur. b) Öğrenciler, Üniversite iç web sitesindeki iş ilanlarını takip ederek, başvuru yapmak istedikleri işleri belirler ve Kısmi Zamanlı Öğrenci Çalıştırma Prosedürü (PSR-C210-0601) çerçevesinde uygulama adımlarını takip ederek başvurularını yaparlar. 1.5. Başvuruların Değerlendirilmesi ve Kısmi Zamanlı Çalışacak Öğrencilerin Tespiti a) Kısmi zamanlı çalışma başvuruları, iş ilanını veren birim tarafından değerlendirilir. b) Kısmi zamanlı çalışma başvurularının değerlendirilmesinde; işin gereğini yerine getirebilecek öğrenciler arasında yapılan sıralamada; öncelikle maddi gereksinim, daha sonra akademik durum göz önünde bulundurulur. c) Öğrenciler, aynı anda birden fazla ilana başvuru yapabilirler. Bu öğrencilerin, haftalık çalışma saatlerinin kontrol altında tutulabilmesi için, aynı öğrenciyi çalıştıracak birimlerin iletişim halinde olmaları ve öğrenciyi bu konuda bilgilendirmeleri gerekir. d) Kısmi zamanlı çalışılacak işin tarihleri ile staj tarihleri örtüşen lisans öğrencilerinin başvuruları kabul edilmez. e) Kısmi zamanlı çalışması uygun görülen öğrenci, “Kısmi Zamanlı Öğrenci Çalıştırma Sözleşmesi (FSR-C21006-01)”ni doldurarak, çalışacağı birime teslim eder. Sözleşmenin, aynı akademik yılda, ilk kez çalışılacak olan birimle yapılması yeterlidir. Aynı akademik yıl içinde yapılacak diğer çalışmalar için, tekrar sözleşme yapılması gerekmez. f) İlgili birimde başvuruların değerlendirilmesinden sorumlu kişi, kısmi zamanlı çalışması uygun görülen öğrencilerin, bilgilerini ve “Kısmi Zamanlı Öğrenci Çalıştırma Sözleşmesi (FSR-C21006-01) ”ni, en geç, bu öğrencilerin işe başlamasından iki gün önce, İK’ya bildirir. Sözleşmelerin takibi ve arşivleme işlemleri, İK tarafından yürütülür. g )İK, kısmi zamanlı olarak çalışacak öğrencileri; aylık olarak, iş kazası ve meslek hastalıkları riskine karşı, en geç, öğrencinin işe başlamasından bir gün önce, SGK’ya bildirir ve öğrencinin SGK ile ilgili tüm işlemlerini yürütür. 1.6. Çalışma Süresi ve İşe Devam Koşulları a) Kısmi zamanlı çalışma, işin bitmesi, öğrencinin Üniversite’den ayrılması gibi nedenler olmadıkça, Üniversite biriminin belirlediği sürelerde devam eder. Ancak, aynı işin, takibeden ayda devam edebilmesi için; iş ilanının ilgili birim tarafından yeniden yayınlanması ve öğrencilerin, daha önce aynı işte çalışıyor olsalar dahi, yeni ilan üzerinden tekrar başvurularının alınması ve değerlendirilmesi gerekir. b) Kısmi zamanlı öğrenci çalıştıran birimler, öğrencilerin çalışma zamanlarını, Webform (Timekeeping Form) üzerinden “Puantaj Formu” ile İK’ya bildirir. İK, “Puantaj Formu”nda belirtilen bilgiler dahilinde; daha önce SGK işlemleri yapılmış ve “Kısmi Zamanlı Öğrenci Çalıştırma Sözleşmesi (FSR-C21006-01) ” bulunan öğrencilere ödeme yapar. c) Kısmi zamanlı çalışan öğrencinin, belirlenen çalışma sürecinde, işin gereğini yerine getirmesi ve işe devamı, ilgili birim yöneticisi tarafından izlenir. Yükümlülüklerin yerine getirilmemesi veya çalışmanın tamamlanması nedeniyle kısmi zamanlı çalışmanın sona ermesi söz konusu olduğunda, ilgili birim yöneticisi tarafından İK’ya bilgi verilir. d) İK, kısmi zamanlı çalışan öğrencilerin aylık toplam çalışma saatlerini, SGK’ya bildirir. e) İK, kısmi zamanlı çalışması sona eren öğrencileri (Üniversite’den ayrılma, sözleşmenin sona ermesi, vb.) SGK’ya bildirir. İlgili Prosedürler Kısmi Zamanlı Öğrenci Çalıştırma Prosedürü (PSR-C210-0601) İlgili Formlar Kısmi Zamanlı Öğrenci Çalıştırma Sözleşmesi (FSR-C21006-01) İlgili Form Linkleri"
}