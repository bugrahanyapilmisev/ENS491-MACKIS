{
  "source_path": "surecharitasi/tr/yonerge/programlarin-ve-derslerin-koordinasyonu-yonergesi-ipo-a330-02.html",
  "title": "Programların ve Derslerin Koordinasyonu Yönergesi (IPO-A330-02) | Yönerge",
  "lang": "tr",
  "html_lang": "",
  "text": "Yönerge No IPO-A330-02V02 Yürürlük Tarihi 22-09-2022 Güncelleme Tarihi 09-06-2023 İlgili Birim / Sahibi VP-E / Rektör Yardımcılığı - Eğitim Onaylayan MH / Mütevelli Heyeti Amaç Bu yönergenin amacı; Sabancı Üniversitesi Fakültelerinde/Enstitülerinde/Birimlerinde programların ve derslerin koordinasyonuna ilişkin usul ve esasları tanımlamaktır. Kapsam Sabancı Üniversitesi Fakültelerinde/Enstitülerinde/Birimlerinde yürütülen programların ve derslerin koordinasyonuna ilişkin hükümleri kapsar. İlke Dayanak 2547 sayılı Yükseköğretim Kanununun 14-44 üncü maddesine, Sabancı Üniversitesi Lisans Eğitim ve Öğretim Yönetmeliği’ne ve Sabancı Üniversitesi Lisansüstü Eğitim ve Öğretim Yönetmeliği’ne dayanılarak hazırlanmıştır. Tanımlar / Kısaltmalar Üniversite: Sabancı Üniversitesi’ni, Fakülte: Mühendislik ve Doğa Bilimleri Fakültesi’ni, Sanat ve Sosyal Bilimler Fakültesi’ni ve Yönetim Bilimleri Fakültesi’ni, Enstitü: Fen Bilimleri Enstitüsü’nü, Sosyal Bilimler Enstitüsü’nü ve Yönetim Bilimleri Enstitüsü’nü, Birim: Temel Geliştirme Direktörlüğü’nü ve Diller Okulu’nu, Öğretim Elemanı: Öğretim üyesi, öğretim görevlisini, TYYÇ: Türkiye Yükseköğretim Yeterlilikler Çerçevesi’ni MH: Mütevelli Heyeti’ni, AK: Akademik Kurul’u, ÜEK: Üniversite Eğitim Komitesi’ni, FK: Fakülte Kurulu’nu EK: Enstitü Kurulu’nu, TGP: Temel Geliştirme Programı’nı, TGD: Temel Geliştirme Direktörlüğü’nü, DO: Diller Okulu’nu ÖK: Öğrenci Kaynakları’nı, İK: İnsan Kayanakları’nı ifade eder. Kurallar 1. Program Açma ve Kapatma Esasları 1.1. Program Açma 1. Açılması planlanan lisans/lisansüstü programı ile ilgili ön çalışmaları yapmak üzere Dekan/Enstitü Müdürü tarafından bir Çalışma Grubu oluşturulur. 2. Çalışma Grubunun planlanan programın Üniversitenin misyon, vizyon ve stratejik hedefleri ile uyumluluğunu gözetmesi, mevcut lisans/lisnasüstü programları ile ilişkisini ve Üniversitenin lisans/lisansüstü eğitimine yapacağı katkıları ortaya koyması, benzer veya ilgili ulusal ve uluslararası iyi örnekleri incelemesi, lisans/lisansüstü öğrencileri arasında planlanan programa dair ilgiyi anlamaya yönelik çalışmalar yapması beklenir. Çalışma Grubunun ayrıca iç ve dış paydaşlardan çeşitli yollarla görüşler alması beklenir. 3. Önerilen yeni programın ortaya çıkaracağı altyapı ve insan kaynağı ihtiyaçları da çalışmanın bir parçası olarak hazırlanır. 4. Çalışma Grubu yukarıda anılan çalışmaların sonunda, TYYÇ temel alan yeterlilikleri ve varsa programın kendi alanında ulusal/uluslararası akreditasyon sistemlerinin isterlerini de değerlendirerek, programın eğitim amaçları, program çıktıları ve müfredat önerisini geliştirir. 5. Fakülteler/Enstitüler arası program açma önerisi durumunda ilgili Dekanlar/Enstitü Müdürleri birlikte çalışır, Çalışma Grubu buna göre oluşturulur. 6. Çalışma Grubu yaptığı çalışmanın sonuçlarını bir sunum haline getirerek Fakülte/Enstitü’ye sunar. 7. İlgili Fakülte/Enstitü, sunumu ÜEK gündemine getirir ve burada oluşan önerileri de göz önünde bulundurarak FK/EK’da değerlendirir. 8. Program önerisi için olumlu görüş oluşması durumunda “Akademik Programların Açılması ve Değişikliklerin Yönetimi Yönergesi (ISR-C510-01)” kapsamındaki kurallar gereğince uygulama adımları gerçekleştirilir. 9. Program açma önerisinde bulunacak Fakülte/Enstitü, program açma koşulları ve hazırlanacak program açma dosya içeriğini ÖK biriminden temin ederek hazırlar. 10. Program asgari kadrosunu oluşturacak Öğretim Elemanları, İK biriminin desteğiyle belirlenir. Farklı Fakültelerden/Enstitülerden kadroya dâhil edilmek istenen Öğretim Elemanları, ilgili Dekan’ın/Enstitü Müdürü’nün onayıyla program kadrosuna alınabilir. 11. Bir sonraki akademik yılda program açılabilmesi için, Güz Dönemi içinde tüm çalışmalar ve onayların tamamlanması, program öneri dosyasının hazır hale gelmiş olması gereklidir. 12. Program açma önerisinin FK/EK tarafından uygun bulunması halinde öneri özet bir sunum ve YÖK’e iletilecek olan başvuru dokümanları ile birlikte Akademik Kurul görüşüne sunulmak üzere ÖK’ya iletilir. 13. Program açma önerisinin Akademik Kurul tarafından uygun bulunması halinde Mütevelli Heyeti onayına iletilmek üzere özet sunum Genel Sekreterlik Ofisi ile paylaşılır. 14. Mütevelli Heyeti tarafından da onaylanan program açılışı önerisi YÖK’e ÖK tarafından bir üst yazı ile iletilir. 1.2. Çift Anadal Programı Açma 1. Mevcut/Yeni anadal programlarının Çift Anadal uygulamasına açılma önerisinde bulunacak Fakülte, konuyu ÜEK gündemine getirir ve “Sabancı Üniversitesi Lisans Eğitim ve Öğretim Yönetmeliği” kapsamındaki kurallar gereğince uygulama adımlarını gerçekleştirir. 1.3.Yan Dal Programı Açma 1. Açılması planlanan Yan Dal programı için Dekan tarafından oluşturulan Çalışma Grubu, lisans programı açılması için yapılan çalışmaların benzerlerini “Yan Dal Programı Yönergesi (ISR-C240-03)” kapsamındaki kurallar gereğince gerçekleştirir ve çalışmanın sonuçlarını bir sunum haline getirerek Fakülte’ye sunar. 2. Bir sonraki akademik yılda program açılabilmesi için, Bahar Döneminin 7. haftasının sonuna kadar çalışmaların tamamlanması ve öneri dosyasının hazır hale gelmiş olması hedeflenir. 3. İlgili Fakülte, sunumu ÜEK gündemine getirir ve burada oluşan önerileri de göz önünde bulundurarak FK’da değerlendirir. 4. Önerinin FK tarafından uygun bulunması halinde öneri AK onayına sunulur. 1.4. Program Kapatma 1. Fakülteler/Enstitüler; mevcut bir programı kapatma önerisinde bulunabilir. 2. Mevcut bir programın kapatılması; YÖK tarafından ilgili program düzeyi için tespit edilen program açma koşullarının kaybedilmesi, Üniversitenin yürürlükteki stratejik planında belirlenen misyonuna, vizyonuna ve stratejik hedeflerine uygun olmaması, toplumun güncel bilimsel, teknik, sosyo-kültürel ve ekonomik ihtiyaçlarıyla örtüşmemesi, programın belirlenen amaçlara ulaşmayı veya kazanımları sağlamayı sürdürememesi gibi nedenlerle gerekçeli olarak önerilir. Program kapatma önerisine iç ve dış paydaşların görüşleri de eklenebilir. 3. Program kapatma öneri dosyası ÜEK gündemine getirilir ve ÜEK’in önerileri de değerlendirmeye alınarak FK/EK tarafından görüşülür. 4. Program kapatma önerisi için olumlu karar alınması durumunda “Akademik Programların Açılması ve Değişikliklerin Yönetimi Yönergesi (ISR-C510-01)” kapsamındaki kurallar gereğince uygulama adımları gerçekleştirilir. 2. Ders Açma, Ders Kapatma, Ders Bilgilerinde Değişiklik Yapma, Ders Planlama ve Programlama Esasları 2.1. Yeni Ders Açma 1. Üniversite ders kataloğunda yer almayan, yeni bir ders açmak isteyen Öğretim Elemanı, ilgili programın da görüşünü alarak \"Ders Açma Formu (FSR-C52001-01)\"nu doldurur ve Fakülte/Enstitü dersleri için Dekanlık Ofisine, TGP dersleri için Temel Geliştirme Direktörlüğü’ne, DO dersleri için DO Direktörlüğü’ne iletir. Bu süreçte ders kataloğunda pasif hale getirilmiş ders listesi gözden geçirilerek, geçmişte açılmış olan derslerle olası ilişki kontrol edilir. 2. İlgili Fakülte/ Enstitü Programları, yeni ders önerisinin mezuniyet yükümlülüklerindeki yerini belirler. İlgili dersin diğer Fakültelerin/Enstitülerin program mezuniyet yükümlüklerine dahil edilmesi konusunda görüş almak üzere ders açma formu diğer Fakülteler/Enstitüler ile paylaşılır. En geç iki hafta içinde görüş bildirilmesi beklenir. 3. Yeni ders açma önerisi, Fakülte/Enstitü dersleri için FK/EK’da, TGP dersleri için Temel Geliştirme Kurulu’nda ve Diller Okulu dersleri için Diller Okulu Kurulu’nda görüşülür. Üniversite Kataloğuna eklenmesi kararlaştırılan yeni dersler için \"Ders Açma Formu (FSR-C52001-01)\" doldurularak ÖK birimine iletilir ve “Ders Açma, Ders Kapatma, Derslerde Değişiklik ve Derslerin Akademik Programlara Etkileri Yönergesi (ISR-C520-01)” kapsamındaki kurallar gereğince uygulama adımları gerçekleştirilir. 2.2. Ders Kapatma 1. Üniversite ders kataloğundan kaldırılması istenen ders önerisi için ilgili programın da görüşü alınarak talep, Fakülte/Enstitü dersleri için Dekanlık Ofisine, TGP dersleri için TGD’ye, Diller Okulu dersleri için DO Direktörlüğü’ne iletir. 2. Fakülte /Enstitü, kapatılması önerilen dersi mezuniyet yükümlülükleri içinde (serbest seçmeli havuzu hariç) barındıran programların koordinatörlerine konu hakkında bilgi verir. Söz konusu ders farklı Fakülte/Enstitülerin programlarının mezuniyet yükümlülüklerinde yer alıyorsa (serbest seçmeli havuzu hariç), ilgili Fakülte/Enstitü’ye de ders kapatma önerisi hakkında bilgi verilir. 3. Kapatılması önerilen derslerden Fakülte/Enstitü dersleri FK/EK’da, TGP dersleri Temel Geliştirme Kurulu’nda ve Diller Okulu dersleri Diller Okulu Kurulu’nda görüşülür. 4. Kapatılması gerektiği düşünülen dersler için alınan kararlar ÖK birimine iletilir ve “Ders Açma, Ders Kapatma, Derslerde Değişiklik ve Derslerin Akademik Programlara Etkileri Yönergesi (ISR-C520-01)” kapsamındaki kurallar gereğince uygulama adımları gerçekleştirilir. 2.3. Ders Bilgilerinde Değişiklik Yapma 1. Üniversite ders kataloğunda yer alan dersin/derslerin bilgilerinde değişiklik yapmak isteyen Öğretim Elemanı ilgili programın da görüşünü alır ve \"Ders Bilgileri Değişiklik Formu (FSR-C52001-02)\"nu doldurarak, Fakülte/Enstitü dersleri için Dekanlık Ofisine, TGP dersleri için Temel Geliştirme Direktörlüğü’ne, Diller Okulu dersleri için DO Direktörlüğü’ne iletir. 2. Değişiklik yapmak isteyen Fakülte/Enstitü, dersi mezuniyet yükümlülükleri içinde (serbest seçmeli havuzu hariç) barındıran programların koordinatörlerine konu hakkında bilgi verir. Söz konusu ders farklı Fakülte/Enstitülerin programlarının mezuniyet yükümlülüklerinde yer alıyorsa (serbest seçmeli havuzu hariç), ilgili Fakülte/Enstitü’ye de önerisi hakkında bilgi verilir. 3. Değişiklik önerisi; dersi alan/alacak öğrencilerin akademik kayıtları incelenerek (ön koşul, mezuniyet yükümlülükleri vb.) ve zamanlamasına dikkat edilerek yapılır. 4. Değişikliğin/değişikliklerin öğrenci ve tüm ilgililere önceden duyurulması gerekir. 5. Değiştirilmesi düşünülen dersler için alınan kararlar, ÖK birimine iletilir ve “Ders Açma, Ders Kapatma, Derslerde Değişiklik ve Derslerin Akademik Programlara Etkileri Yönergesi (ISR-C520-01)” kapsamındaki kurallar gereğince uygulama adımları gerçekleştirilir. 2.4. Ders Planlama ve Programlama 1. ÖK birimi, derslerin programlanabilmesi için ders planlama sistemini açar ve derslerin sisteme girilmesi için gerekli son tarihleri içeren takvimi Dekanlıklara/Enstitülere/Birimlere gönderir. 2. Her program grubu, bir sonraki akademik yılın dersleri için toplantılar yaparak açılacak dersler, dersleri verecek öğretim elemanları, ihtiyaç varsa üniversite dışından bir öğretim elemanı tarafından verilmesi gereken dersler, vb planları oluşturur. 3. Öğretim elemanları/program sorumluları tarafından, ders planlama sistemi üzerinden veya farklı yollarla, açılması planlanan dersler ve derslerin programlanması için gerekli bilgiler, Dekanlık Ofisi/Temel Geliştirme Direktörlüğü/Diller Okulu Direktörlüğüne iletilir. 4. Fakülte/Enstitü vb. bünyesinde oluşturulan ders planları Dekan/Enstitü Müdürü/Birim Direktörü ve Eğitimden Sorumlu Rektör Yardımcısı tarafından kontrol edilir ve varsa ihtiyaçlar tespit edilerek, gerekli ek çalışmalar istenir. 5. Son haline getirilen ders listeleri, Dekan/Enstitü Müdürü/Birim Direktörü tarafından onaylandıktan sonra, öğretim elemanları/akademik program sorumluları/birim idari çalışanları tarafından, belirtilen takvime uygun olarak, ders planlama sistemine aktarılır. 6. ÖK birimi, Fakültede/Enstitüde/Birimde açılacak ders listesine bu sistemden erişim sağlayarak, “Ders ve Sınav Programlarını Hazırlama Yönergesi (ISR-C530-01)” ne göre ders programını yapar. 3. Programların Gözden Geçirilmesi ve Güncellenmesi Esasları 3.1. Programların Gözden Geçirilmesi 1. Lisans programları, “Lisans Programları Eğitim Özdeğerlendirme Sistemi” ile periyodik olarak, her akademik yıl sonunda gözden geçirilir. 2. Dinamik olarak takip edilen veriler Program Koordinatörlerine, Dekanlara ve Dekan Yardımcılarına açılır. 3. Yıllık verilere dayalı olarak iletilen rapor, ilgili Program tarafından değerlendirilir, görüşler/iyileşme önerileri ve hedefler oluşturulur. Program Koordinatörü tarafından sisteme girilen bu görüş, öneri ve planlar ilgili Dekanlar tarafından da ayrıca yazılı olarak değerlendirilir. 4. Dekan görüşlerinin ardından, nihai olarak Eğitimden Sorumlu Rektör Yardımcısı tarafından rapor gözden geçirilerek, bir sonraki akademik yıl için program ve müfredat güncellemeleri/iyileştirmeleri için planlamalar yapılır. İlgili Prosedürler İlgili Formlar NEW PROGRAM PROPOSAL FORM FPO-A33002-01 İlgili Form Linkleri"
}